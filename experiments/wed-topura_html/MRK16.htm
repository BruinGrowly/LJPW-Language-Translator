<!DOCTYPE html>
<html lang="wed">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Topura (Wedau) Mark Mark 16</title>
<meta name="keywords" content="Topura (Wedau) Mark, wed, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mark</a></li>
<li><a href='MRK15.htm'>&lt;</a></li>
<li><a href='MRK.htm'>16</a></li>
<li><a href='MRK01.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='p'> <span class="verse" id="V1">1&#160;</span>Maranaina Sabate i kwaha au murina, Mary Magdalene ma James ayona Mary ma Salome dadi ghabughabuna hi gimarai da Yesu, tupuwana hitavi niuri.<a href="#FN1" class="notemark">*<span class="popup"> Jew ahi vaivai da rava i hiraghe yana tupuwana hinavi niuri muriyai da hina ghuruvi ma wei waivinehi yamna vaivaina hi ghohei da hita votaghotaghoi.</span></a>   <span class="verse" id="V2">2&#160;</span>Sunday maratomtom boiboghi hivo mahiri ma hi nae au kokowaga.<a href="#FN2" class="notemark">†<span class="popup"> Ghaꞌima hi kabari ma hi gharai da i ravigubai ma kampa tupuwa hivi enoi</span></a>   <span class="verse" id="V3">3&#160;</span>Hi naenae ma hivi tarapiri da aiyaꞌi ghaꞌima inavi tovitovira riyei.   <span class="verse" id="V4">4&#160;</span>Wate maranaina hita inana nae yana ghaꞌima boiboghi hivi tovitovira riyei.   <span class="verse" id="V5">5&#160;</span>Maranaina hi rui au kokowaga, oroto tagogi gara araꞌarapoirina i oteni ma tauhi au ahu ohohihiyei hi inanai i tughutughura ma tauhi hi ghohorihi.   <span class="verse" id="V6">6&#160;</span>Ma i riwa “Egha ona rovo! Taumi Yesu Nasaretiyei hi tupatuparatuiya o baibaihei bo? Tauna egha weka, i yawahana da ivo mahirime. Ona inana! Wei au gabuna hivi enoi.”   </div><div class='p'> <span class="verse" id="V7">7&#160;</span>Wate ona nae ana tauvotaghotagho ona riwehi ma Peter maiteni onapari verei. Tauna i ainae au Galili. Kampa ona inanai me i ririwa nanaꞌarena.   </div><div class='p'> <span class="verse" id="V8">8&#160;</span>Anina ma, ana rovohi ma ana nuwa ragharaghahi hi rubame. Tauhi hi rovo kauwa da egha aiyaꞌi ghehauna hitavi heghei.   </div><div class='s'>Mark 16:9-20 </div> <div class='s2'>Mark ana tuyegha ahiꞌahina i girugirumiya damona yana warihagha hi vineboai bo hivi apoapoeni. Rava ghehauna eghana 9 da au 20 i girumi. Metauhi i notanotaiya i girumi. Ma damonana weꞌi. </div> <div class='s'>Yesu Mary Magdalene awarina i hegha </div> <div class='p'> <span class="verse" id="V9">9&#160;</span>Maranaina Yesu au Sunday hubahubanai boiboghi, hiragheyei ivo mahirime Mary Magdalene awarina i hegha. Tauna aunaonei aruwa-apoapoehi seven auwarina ivi hopunihi.   <span class="verse" id="V10">10&#160;</span>Anina ma Mary Magdalene i naeme da Yesu ana tauvotaghotagho hivivi nuwaboya ma hi toutou i riwehi.   <span class="verse" id="V11">11&#160;</span>Ma maranaina ana tauvotaghotagho tuyeghana hi nonori da tauna i yawahaname ma Mary Magdalene tauna i inanai, wate tauhi egha hitavi tumaghanei.   </div><div class='s'>Yesu ana tauvotaghotagho ruwagha auwarihi i hegha </div> <div class='p'> <span class="verse" id="V12">12&#160;</span>Muriyai Yesu [inanana tapuna ma] i hegha ana tauvotaghotagho ruwagha auwarihi, maranaina tauhi hi naenae au meyagai gheha.   <span class="verse" id="V13">13&#160;</span>Tauhi, hi wanavirahi da ahi rava ghehauhi hi pari-verehi ma egha hitavi tumaghanehi.   </div><div class='s'>Yesu ana Aposel eleven auwarihi i hegha </div> <div class='p'> <span class="verse" id="V14">14&#160;</span>Muriyai, Apostle eleven, hi amꞌam ma Yesu auwarihi i hegha. Tauhi koyahi i bagibagi kauwa da ahi rava Yesu hi inanai da ivo mahirime ma egha hitavi tumaghanehi. Yamna aubaina da Yesu tauhi i enihi.   <span class="verse" id="V15">15&#160;</span>Tauna, we nanaꞌarena i riwehi, “Ona nae meyagai au anatapuna ma rava anatapuhi auwarihi tuyegha ahiꞌahina ona rau-guguyei.   <span class="verse" id="V16">16&#160;</span>Aiyaꞌi da evivi tumaghana ma i babataito yamna ina yawahana ma aiyaꞌi da egha itavivi tumaghana apo God inaparivai apoapoeni.   <span class="verse" id="V17">17&#160;</span>Ma tau vitumaghana apo wavaꞌuwei, wei matakirahahi hina ghohahi. Aruwa-apoapoehi rava au horahi hinavi hopunihi ma pona ghehei hina dede.   <span class="verse" id="V18">18&#160;</span>Mota hina vaini ma waꞌiyawa hina umai, egha apoapoe hina tuhaghai.”   </div><div class='s'>God Yesu i ghaiyei au mara </div> <div class='p'> <span class="verse" id="V19">19&#160;</span>Maranaina Yesu ana Apostle auwarihi i dede vorove, God i taravaini da i ghaiyei au mara da gabu au vinevinena i tughura.   <span class="verse" id="V20">20&#160;</span>Anina ma tauvotaghotagho hi nae meyagai ma dobu au anatapuna ma rava auwarihi riwa ahiꞌahina hi rau-guguyei. Bada ana riwapanei hi noya, aubaina da tauhi matakiraha hi ghohahi da rava hi inanai da anina kauwa anona.   </div><ul class='tnav'>
<li><a href='index.htm'>Mark</a></li>
<li><a href='MRK15.htm'>&lt;</a></li>
<li><a href='MRK.htm'>16</a></li>
<li><a href='MRK01.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">16:1:</a>
 <span class="ft">Jew ahi vaivai da rava i hiraghe yana tupuwana hinavi niuri muriyai da hina ghuruvi ma wei waivinehi yamna vaivaina hi ghohei da hita votaghotaghoi.</span></p>
<p class="f" id="FN2"><span class="notemark">†</span><a class="notebackref" href="#V2">16:2:</a>
 <span class="ft">Ghaꞌima hi kabari ma hi gharai da i ravigubai ma kampa tupuwa hivi enoi</span></p>

<hr />
</div>
<div class="copyright">

<p align="center"><a href='copyright.htm'>© 2010 Wycliffe Bible Translators, Inc.</a></p>
</div>
</div></body></html>
