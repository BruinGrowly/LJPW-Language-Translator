<!DOCTYPE html>
<html lang="wed">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Topura (Wedau) Mark Mark 5</title>
<meta name="keywords" content="Topura (Wedau) Mark, wed, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mark</a></li>
<li><a href='MRK04.htm'>&lt;</a></li>
<li><a href='MRK.htm'>5</a></li>
<li><a href='MRK06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Yesu aruwa-apoapoena oroto i ruiruiniya i hegari da i hopu. </div> <div class='r'>(Mat 8:28-34; Luk 8:26-39)  </div><div class='p'>  <span class="verse" id="V1">1&#160;</span>Yesu ana tauvotaghotagho maitehi hi damana Galili topana au tupo gehauna, mepa mai Gerasa ravahi hi maꞌemaꞌeyana.   <span class="verse" id="V2">2&#160;</span>Marainana Yesu wageꞌi i hopuhopu, oroto kokowagei i hopuꞌi. Weꞌi orotona yamna aruwa-apoapoena ivi howaꞌi ma ivi taniwagei.   <span class="verse" id="V3">3-5&#160;</span>Egha tagotagogina da aiyaꞌi ita vovai-hubai, mara maghamaghauna, tauhi aiena ma urana seiniyei hi raghiraghihi, wate mara anataputapuna hi raurau-seini ma seinihi i raurau-tuituinihi, aubaina egha tagotagogina da hita raghita dawai. Waguvarai da madeghai i mahimahirinae, i garagarara ma ghaꞌimei i hapihapi meyei. Au oya ma au kokowaga i maꞌamaꞌae.   <span class="verse" id="V6">6&#160;</span>Oroto kokowagei tauna au uwama ma Yesu i inanai ma i ruba da au naona i peꞌu.   <span class="verse" id="V7">7&#160;</span>Ma ponana ghaeghaeneꞌi i garara, “Yesu, God au aidamo maemaema natuna, am ghohana awariꞌu aiwaꞌi? God wavanei, avivi baghaim, egha ma rau-iviꞌapoapoyeꞌu.”   <span class="verse" id="V8">8&#160;</span>We nanaꞌarena i riwa, aubaina au naona Yesu aruwa-apoapoena i hegahegari da orotona ita hoputawaneꞌi.   <span class="verse" id="V9">9&#160;</span>Yesu i rau-bayadei, “Wavam aiyaꞌi?”  </div><div class='p'>I paribeyana ipa, “Tauai a magha, aubaina aꞌu wava yamna <span class='tl'>Legion</span><a href="#FN1" class="notemark">*<span class="popup">meaning a group of soldiers</span></a>.”   <span class="verse" id="V10">10&#160;</span>Tauna Yesu ivi bagha maeyei da tauhi<a href="#FN2" class="notemark">†<span class="popup">aruwa-apoapoehi</span></a> havena da naꞌi dobuna hita hopu-tawaneꞌi.   </div><div class='p'> <span class="verse" id="V11">11&#160;</span>Au barabara, poro maghamaghauhi hi yabayaba,   <span class="verse" id="V12">12&#160;</span>aubaina aruwa-apoapoehi, Yesu hivi baghai hipa, “Ma pari-tawaneyai poro auwarihi da tauai, tauhi ana ruinihi.”   <span class="verse" id="V13">13&#160;</span>Yesu ivi aninehi, anina ma aruwa-apoapoehi, oroto hi hopu-tawaneꞌi ma poro hi ruinihi. Porohi au aihariri hi ruba da Galili au topana hi harere. Tauhi maghauhi me 2000.   </div><div class='p'> <span class="verse" id="V14">14&#160;</span>Tau-vighamoghamo, hi rovo ma hi ruba au meyagaigheha dobugheha da rava maghamaghauhi hi pari-verehi. Rava hi nae da aiwaꞌi i tuputupuwa hita inanai,   <span class="verse" id="V15">15&#160;</span>Marainana hi naꞌe Yesu awarina, tauna orotonana aruwa-apoapoehi hi riruiniya, yamna i tughutughura, gara i oteni ma ana nota ahiꞌahina. Ma tauhi hi rovo kauwa.   <span class="verse" id="V16">16&#160;</span>Aiwaꞌi oroto ma aruwa-apoapoena da poro auwarihi i tuputupuwa, tau-inanahi, rava ghehauhi hi riwehi.   </div><div class='p'> <span class="verse" id="V17">17&#160;</span>M tauhi Yesu hivi baghaꞌi da ahi dobu ita hopu-tawaneꞌi.   </div><div class='p'> <span class="verse" id="V18">18&#160;</span>Marainana Yesu i gerugeru au waga, orotona aruwa-apoapoena i ruiruiniya, Yesu ivi baghai da maiteni hita nae.   </div><div class='p'> <span class="verse" id="V19">19&#160;</span>Yesu egha itavi aninei ma i riwei ipa, “Manaeme, am au numa ma am rava ma pariverehi, weꞌi kauwana ghaeghaena Bada i kaukauweiya tam aubaim ma tauna ana ivi ahiahi tam awarim.”   </div><div class='p'> <span class="verse" id="V20">20&#160;</span>Anina ma orotona, tauhi ivo terehi ma i naeme au <span class='tl'>Dekapolis</span> <span class='add'>(meyaghai 10)</span> ma meyagai maghamaghauhi i naenihi ma rava i pari-verehi, aiwaꞌi Yesu i kaukauweiya tauna awarina. Ma tauhi tau-rautanighana, hi bahei.   </div><div class='s'>Jairus natuna ma wavine doridoriana ivi yawahanihi. </div> <div class='r'>(Mat 9:18-26; Luk 8:40-56)  </div><div class='p'> <span class="verse" id="V21">21&#160;</span>Yesu wageꞌi i damaname Galili topana au navanavagheha, marainana i damana vivira au navanavagheha, tauna yohora au geraha ma rava maghamaghauhi hi gariwabui.   <span class="verse" id="V22">22&#160;</span>Oroto tagogi i neꞌi awarina, tauna ana wava Jairus ma tauna pari numana<a href="#FN3" class="notemark">‡<span class="popup">synagogue</span></a> tau paꞌinina. Marainana tauna Yesu i inanai, i nae da au aiena i peꞌu ma i rau-duneyei,   <span class="verse" id="V23">23&#160;</span>ma ivi baghaguratei, “Natuꞌu totopana i doria kauwa, maneꞌi da ma vodadani ma tauna ina yawahana ma ina maꞌae.”   </div><div class='p'> <span class="verse" id="V24">24&#160;</span>Anina ma Yesu maiteni i naꞌe. Rava maghamaghauhi hi neꞌi da hi gariuꞌumi.   </div><div class='p'> <span class="verse" id="V25">25&#160;</span>Wavine ghehauna tara i doridoriei, borima 12 au horana, tauna maiteni kampa.   <span class="verse" id="V26">26&#160;</span>Wavinena money ghaeghaena i tawanei tau viyawahana<a href="#FN4" class="notemark">§<span class="popup">doctors</span></a> auwarihi ma egha tagotagogina da hita hagu kauwei, doriana egha ita kwahakwaha ma i raꞌaraꞌata.   <span class="verse" id="V27">27-28&#160;</span>Tauna Yesu tuyeghana i nonori ma ivi mayavaina meyei ipa, “Ana gara ava ana vodadani, apo ana yawahana.” Yamna aubaina da wavinena rava maghamaghauhi horahiyei i nae da Yesu murineꞌi ana gara ivo dadani.   <span class="verse" id="V29">29&#160;</span>Mara tagogi tara doriana i kwaha ma tauna au horana mayana i vaina meyei da ana doria i kwaha.   <span class="verse" id="V30">30&#160;</span>Yesu mayana i vaini da ana boyaboya i hopu tawaneꞌi, anina ma i maetavirei boru au pouhi ma ipa, “Aiyaꞌi aꞌu gara ivo dadani?”   </div><div class='p'> <span class="verse" id="V31">31&#160;</span>Ana tauvotaghotagho hipa, “Ma inanaꞌi, weꞌi ravahi hi gariuꞌumim, yamna aubaina apo me mariwanei da aiyaꞌi ivo dadanim?”   </div><div class='p'> <span class="verse" id="V32">32&#160;</span>Ma Yesu i inana viravira, i ghoheghohei da naꞌi ravana ita inanai.   <span class="verse" id="V33">33&#160;</span>Wavinena i haramaneꞌi da aiwaꞌi i tupuwa awarina ma i rovo kauwa da i tatatava. Anina ma i neꞌi da Yesu au aena i peꞌu ma aiwaꞌi anataputapuna riwa vaimahiei i riwana pahiyei.   <span class="verse" id="V34">34&#160;</span>Anina ma i riwei ipa, “Natuꞌu, am tumaghana awariꞌu, ivi yawahanim, am doria i kwaha nonowa. Nuwahubei ma nae.”   </div><div class='p'> <span class="verse" id="V35">35&#160;</span>Yesu yohora i bababani ma, Jairus ana tau vituyetuyegha hi neꞌi da hi riwei hipa, “Natum totopana i kwaha. Havena da tau viharaharamana utavi sinaviravirai?”   </div><div class='p'> <span class="verse" id="V36">36&#160;</span>Tauhi aiwaꞌi hi ririweiya, Yesu egha itavi ponavowehi ma Jairus, i riweꞌi ipa, “Egha marovo mavi tumaghaneꞌu.”   <span class="verse" id="V37">37&#160;</span>Rava maghamaghauhi ivi ghaehi da hi maꞌae, Peter, James ma varehina John, tauhi ava i taravainihi ma hi nae.   <span class="verse" id="V38">38&#160;</span>Jairus ana au numa hi gheꞌeta ma Yesu tauhi i inanahi da hivi nuwa ragharagha, hivivi nuwaboya ma hivivi touwana.   <span class="verse" id="V39">39&#160;</span>Yesu au numa i rui ma i riwehi ipa, “Aiwaꞌi aubaina o toutou? Weꞌi teverana egha ita hiraghe, tauna e enoeno.”   </div><div class='p'> <span class="verse" id="V40">40&#160;</span>Tauna, hi inana vai diboghi ma hivivi namei, yamna aubaina da tauhi ivi hopunihi ma teverana amana, ayona ma ana tauvotaghotagho tonugha i taravainihi ma hi rui teverana i enoenoyana.   <span class="verse" id="V41">41&#160;</span>Tevera au urana ivo wa ma i riwa ipa, <span class='tl'>“Talita koum,”</span> anona yamna, “Totopa, taꞌu a ririwem ma vomahiri.”   </div><div class='p'> <span class="verse" id="V42">42&#160;</span>Tauna yaghiyaghina ava ivo mahiri ma i babaranae. (Tauna ana borima yamna 12) Weꞌi ghohana hita inanai, yamna tauhi anataputapuhi hi ghohorihi.   <span class="verse" id="V43">43&#160;</span>Yesu ivi ghaꞌanaghagharehi havena da, rava ghehauhi hita riwehi ma ipa, “Aiwaꞌi ona verei da ina am.”   </div><ul class='tnav'>
<li><a href='index.htm'>Mark</a></li>
<li><a href='MRK04.htm'>&lt;</a></li>
<li><a href='MRK.htm'>5</a></li>
<li><a href='MRK06.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V9">5:9:</a>
<span class="ft">meaning a group of soldiers</span></p>
<p class="f" id="FN2"><span class="notemark">†</span><a class="notebackref" href="#V10">5:10:</a>
<span class="ft">aruwa-apoapoehi</span></p>
<p class="f" id="FN3"><span class="notemark">‡</span><a class="notebackref" href="#V22">5:22:</a>
<span class="ft">synagogue</span></p>
<p class="f" id="FN4"><span class="notemark">§</span><a class="notebackref" href="#V26">5:26:</a>
<span class="ft">doctors</span></p>

<hr />
</div>
<div class="copyright">

<p align="center"><a href='copyright.htm'>© 2010 Wycliffe Bible Translators, Inc.</a></p>
</div>
</div></body></html>
