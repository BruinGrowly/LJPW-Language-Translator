<!DOCTYPE html>
<html lang="wed">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Topura (Wedau) Mark Mark 7</title>
<meta name="keywords" content="Topura (Wedau) Mark, wed, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mark</a></li>
<li><a href='MRK06.htm'>&lt;</a></li>
<li><a href='MRK.htm'>7</a></li>
<li><a href='MRK08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>God ana raugagayo mai Jew ahi vaivai i ghetawanei </div> <div class='r'>(Mat 15:1-9)  </div><div class='p'> <span class="verse" id="V1">1-4&#160;</span>(Pharisee ma mai Jew anatapuhi, muriyai da hita am, au naona, nimahi hina oghai. Me warihagha waghawaghahi ahi vaivai hi teretereiya nanaꞌarena. Maranaina boruwei he nene memei, egha hina am da au naona gobuhi hina ogha tawaneꞌi. Ahi ghoha maghamaghauhi ghehauhi maiteni hevo taghotaghohi, me ani am da ani uma, me he oghaꞌoghanei).  </div><div class='p'>Pharisee ma raugagayo tauvi haraharamanahi ghehauhi Jerusalemei hi nei Yesu awarina da hita rau-tanighanei ma hi inanai da ana tauvotaghotagho ana nima gobuhi hi amꞌam.   </div><div class='p'> <span class="verse" id="V5">5&#160;</span>Ma tauhi Yesu hi rau-bayadei hipa, “Aiwaꞌi aubaina, am tauvotaghotagho waghawaghata ahi vaivai egha hita votaghotaghoi ma ana ura mirahi he amꞌam?”   </div><div class='p'> <span class="verse" id="V6">6&#160;</span>Ma Yesu i pari-beyana, “Taumi morumorumi, God ana peroveta Isaiah i riwa kauwa, tauna i girugirumia nanaꞌarena, God i riwa,  </div><div class='q'>‘Taumi gamomiyei o vovohepahepaꞌu,  </div><div class='q2'>wate nuwanuwami au horana tapuna ava.   </div><div class='q'> <span class="verse" id="V7">7&#160;</span>Tauhi rava ahi vaivai hevivi damani ma egha yamna God ana raugagayo.  </div><div class='q2'>Yamna aubaina ahi vohepahepa yamna kwakwavina.’<a href="#FN1" class="notemark">*<span class="popup"> Isa 29:13</span></a>   <span class="verse" id="V8">8&#160;</span>Taumi God ana raugagayo o teretere riyei ma taumi ami vaivai o vovo taghotaghoi.”   </div><div class='p'> <span class="verse" id="V9">9&#160;</span>Ma i riwana meyehi ipa, “Taumi ami haramanei God ana raugagayo o teretere riyei ma taumi ami vaivai o vovo taghotaghoi.   <span class="verse" id="V10">10&#160;</span>Moses God ana raugagayo i teretereiya yamna, ‘Amam ma ayom mavi virehi,’<a href="#FN2" class="notemark">†<span class="popup"> Exo 20:16</span></a> ma ‘Aiyaꞌi amana ma ayona e enaena boꞌahi, tauna onavi hiragheni.’<a href="#FN3" class="notemark">‡<span class="popup"> Exo 21:17</span></a>   <span class="verse" id="V11">11&#160;</span>Wate taumi o viharaharamanihi da ayo ma ama he rau-rau boviyehi ma, God awarina; he amꞌam verena.   <span class="verse" id="V12">12&#160;</span>Ami viharaharamanei, tauhi ama ma ayo egha hita vohaguhi.   <span class="verse" id="V13">13&#160;</span>Ma weꞌi, viharaharamana taumi, rava auwarihi o vividamani ma God riwana o vivihamoaꞌi. Ma kauwa maghamaghauhi ghehauhi maitehi o kaukauwei.”   </div><div class='s'>Aiwaꞌi ghohana rava horahi evivi mirahi. </div> <div class='r'>(Mat 15:10-20)  </div><div class='p'> <span class="verse" id="V14">14&#160;</span>Yesu patara i ghore meyehi ma ipa, “Ana tapumi ona rau-tanighaneu ma aiwaꞌi a ririwemi ona haramanei.   <span class="verse" id="V15">15-16&#160;</span>Aiwaꞌi da au gamomi e ruirui tauna egha itavivi miraimi ma aiwaꞌi da horamiyei e hopuhopu, tauna evivi miraimi, God au matana.”<a href="#FN4" class="notemark">§<span class="popup"> Mark giruma ghehauhi uranei i girugirumiya we nanaꞌarena, “Mepa da tanighami e maꞌamaꞌe, yamna ona rau-tanighana.”</span></a>   </div><div class='p'> <span class="verse" id="V17">17&#160;</span>Yesu patara ivo terehi ma i naeme au numa ma ana tauvotaghotagho hivi taravirevirei da awanaina anona itavi heghehi.   <span class="verse" id="V18">18-19&#160;</span>Yesu ipa, “Taumi maiteni egha ota haramanei bo? Kauwa aiwaꞌi upuneꞌi rava au horahi e ruirui apo egha inavi mirai, anona yamna weꞌi kauwana egha tauna au nuwanuwana ita ruirui ma au manawana da e hopuhopu.” (Weꞌi riwanei Yesu yam anatapuhi ivi aninei da tauhi egha waꞌiyawa).   </div><div class='p'> <span class="verse" id="V20">20&#160;</span>I amdabi ipa, “Aiwaꞌi rava horanei e hopuhopu yamna rava evivi mirai, God au matana.   <span class="verse" id="V21">21&#160;</span>Rava ghohaꞌapoapoe, nuwanuwahiyei hevivi tetei ma ghohana he ghohaghohai nota apoapoehi me, rauhoghara yabayababa, danene, vihiraghena, awadanene,   <span class="verse" id="V22">22&#160;</span>amboho, rau ivi apoapoe, moru, erawa, unura, terevaidegha, maeghaeghae ma buꞌuwa kauwahi.   <span class="verse" id="V23">23&#160;</span>Weꞌi ghohahi apoapoehi rava horahiyei he hopuhopu ma rava hevivi mirahi.”   </div><div class='s'>Wavine ana vitumaghana </div> <div class='r'>(Mat 15:21-28)  </div><div class='p'> <span class="verse" id="V24">24&#160;</span>Ma naꞌi meyagaina i voterei ma i nae Tyre au paratana ma au numa i rui, aubaina egha ita ghohei da rava hita haramanei, wate tauna egha tagotagogina da ita rau-govagha.   <span class="verse" id="V25">25-26&#160;</span>Wavine tagogi Yesu tuyeghana i nonori ma i nei awarina, weꞌi wavinena tauna egha Jew, tauna eteni au Fonisia i tupuwa, Siria au paratana. We wavinena natuna wavinena haburuna aruwa-apoapoena, i ruini. Yamna aubaina ayona i nae Yesu awarina, au naona i raudune ma ivi baghai da aruwa-apoapoena natuna awarina ita vaina tawaneꞌi.   <span class="verse" id="V27">27&#160;</span>Yesu i haramanei da wavinena eteni, yamna aubaina i riwei, “Egha ita ahi da rowarowa ahi yam ana vaini ma ouꞌou ana verei, eꞌegha da, au naona rowarowa hina am hi yauwa.”<a href="#FN5" class="notemark">*<span class="popup"> Riwa rowarowa awanaina anona yamna mai Jew. Tauhi he notanotai da tauhi hi ahi guratana, egha me rava ghehauhi, yamna aubaina tauhi eteni ravahi he ghoreghorehi ‘ouꞌou.’</span></a>   </div><div class='p'> <span class="verse" id="V28">28&#160;</span>Ma wavine i pari-beyei, “Bada, yamna riwa kauwa wate rowarowa ahi yam hamohamoghina kepakepa au gabaurina e dabadabarara yana ouꞌou he aniani.”   </div><div class='p'> <span class="verse" id="V29">29&#160;</span>Ma Yesu i riwei, “Ma naeme am au numa. Tam am paribeyana i ahi aubaina aruwa-apoapoena natum au horana tauna i hopuna tawaneꞌi.”   </div><div class='p'> <span class="verse" id="V30">30&#160;</span>Ma i nae me ana au numa ma i tuhaghai da teverana ana au ani eno i enoeno ma aruwa-apoapoena i hopu tawaneꞌi.   </div><div class='s'>Yesu oroto tanigha potapotana ma mena birebirena ivi yawahani </div> <div class='p'> <span class="verse" id="V31">31&#160;</span>Yesu Tyre paratana i ne tawaneꞌi da au Sidon ma i kwaviviro da au Dekapolis Galili topana au ririvana.   <span class="verse" id="V32">32&#160;</span>Rava ghehauhi oroto tanighana potapotana ma menana birebirena hi neiai ma Yesu hivi baghai da urana au opina ita terei da itavi yawahani.   <span class="verse" id="V33">33&#160;</span>Yamna aubaina Yesu oroto i taravaina hopunei da tauhi ava ma ura gigina oroto au tanighana i tere ruꞌiyei ma ura gigina i hovai ma menana ivo dadani.   <span class="verse" id="V34">34&#160;</span>Ma au mara i inana ma nuwanuwana i boyai ma i yavutu tawanana ma oroto i riwei, “Efata,” weꞌi anona “Mawana tawaneꞌi.”   <span class="verse" id="V35">35&#160;</span>Maratagogi tanighana i wanatawanei ma menana ivi dagudagu ma i dede kauwa.   <span class="verse" id="V36">36&#160;</span>Ma Yesu rava ivi ghaehi, i riwana guratehi da egha rava ghehauhi hina riwei da aiwaꞌi i tupuwa. Rava i riwana guratehi wate tauhi egha hita rau-tanighana ma hivi tuyetuyeghei.   <span class="verse" id="V37">37&#160;</span>Ma maranai rava weꞌi riwana hi nonori, tauhi hi bahana guratei ma i riwa, “Aiwaꞌi anatapuhi i kauwana anatapuna ahiꞌahina ava. Tauna rava tanigha potapotana ivi yawahani da e rau-tanighana ma menana birebirena e dedede kauwa.”   </div><ul class='tnav'>
<li><a href='index.htm'>Mark</a></li>
<li><a href='MRK06.htm'>&lt;</a></li>
<li><a href='MRK.htm'>7</a></li>
<li><a href='MRK08.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V7">7:7:</a>
 <span class="ft">Isa 29:13</span></p>
<p class="f" id="FN2"><span class="notemark">†</span><a class="notebackref" href="#V10">7:10:</a>
 <span class="ft">Exo 20:16</span></p>
<p class="f" id="FN3"><span class="notemark">‡</span><a class="notebackref" href="#V10">7:10:</a>
 <span class="ft">Exo 21:17</span></p>
<p class="f" id="FN4"><span class="notemark">§</span><a class="notebackref" href="#V15">7:15-16:</a>
 <span class="ft">Mark giruma ghehauhi uranei i girugirumiya we nanaꞌarena, </span><span class="fq">“Mepa da tanighami e maꞌamaꞌe, yamna ona rau-tanighana.”</span></p>
<p class="f" id="FN5"><span class="notemark">*</span><a class="notebackref" href="#V27">7:27:</a>
 <span class="ft">Riwa rowarowa awanaina anona yamna mai Jew. Tauhi he notanotai da tauhi hi ahi guratana, egha me rava ghehauhi, yamna aubaina tauhi eteni ravahi he ghoreghorehi ‘ouꞌou.’</span></p>

<hr />
</div>
<div class="copyright">

<p align="center"><a href='copyright.htm'>© 2010 Wycliffe Bible Translators, Inc.</a></p>
</div>
</div></body></html>
