<!DOCTYPE html>
<html lang="wed">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Topura (Wedau) Mark Mark 1</title>
<meta name="keywords" content="Topura (Wedau) Mark, wed, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mark</a></li>
<li><a href='index.htm'>&lt;</a></li>
<li><a href='MRK.htm'>1</a></li>
<li><a href='MRK02.htm'>&gt;</a></li>
</ul>
<div class="main">
<div class='mt'>Mark  </div><div class='mt2'>Riwana Ahiahina Mark i girugirumiya  </div><div class='is'>Pariverena  </div><div class='im'>Wei bukana, yamna giruma etaetana Yesu ana bagibagi ma ana viharaharamana tuyaeghana. Aiyai da wei bukana i girumi yamna egha wavana itavi hegheta. Numa taparoro babadahi waduwadubohi he notanotai da Mark i girumi. Mark egha tauna tauvotahotagho; wate tauharaharamana maghamaghauhi he notamotai da Peter maiteni au Rome hi maꞌae. Ma Peter, Yesu ana kauwa ma ana viharaharamana anatapuna Mark i riwana pahiyei. Anina ma Mark wei raurautuwahi i girumi da tauvi tumaghana anatapuhi au Rome hita haramanei Yesu i yai aiwai i kauwei. Riwa etaetana evivi hegheta da wei yamna <span class='k'>Tuyegha Ahiahina</span> Yesu Keriso God Natuna aubaina. Wei bukana au horana ta inainai Yesu auwarina riwapana e maꞌamaꞌae da kauwa maghamaghauhi ina kauwei. Tana inanai marainana rava evivi haraharamanihi, aruwa-apoapoehi evivi yaghaghana hopunehi ma rava doridoriahi evivi yawahanihi ma ghoha apoapoe ravahi ahi e notanota-tawanei. Mark, Yesu ana kauwa maghamaghauhi i girumi ma ana viharaharamana egha ghaeghaenana ita riweta. Mark ivi hegheta menanaꞌarena Yesu i hiraghenei au korosi da rava ita gagayowehi ma menanaꞌarena God, Yesu i taravainaghaiyei au mara.   
</div><div class='chapterlabel' id="V0"> 1</div><div class='s'>John Taubabataito, Yesu ana aninae ivo kaukauwei </div> <div class='r'>(Mat 3:1-12; Luk 3:1-18; Jhn 1:19-28)  </div><div class='p'> <span class="verse" id="V1">1&#160;</span>Weꞌi yamna God natuna Yesu <span class='k'>Keriso</span> <span class='k'>Tuyeghana Ahiahina</span> me ivi karenanei.   </div><div class='p'> <span class="verse" id="V2">2&#160;</span>Warihagha <span class='k'>peroveta</span> Aisaiya, wenanaꞌarena God ponana i girumi:  </div><div class='q'><span class='qt'>“Ona rau-tanighana! Taupariverena ana aipari-tawaneꞌi </span>  </div><div class='q2'><span class='qt'>da am etanai inavo kaukauwei.” </span> <span class='rq'>(Mal 3:1)</span>   </div><div class='q'> <span class="verse" id="V3">3&#160;</span><span class='qt'>“Taupariverena au mutuyuwa evivi ghoreghore,</span>  </div><div class='q'><span class='qt'>‘Taumi ana aninae ona vokaukauwei, </span>  </div><div class='q2'><span class='qt'>ana eta ona vovai-didimani.’ ”</span> <span class='rq'>(Isa 40:3)</span>    </div><div class='p'> <span class="verse" id="V4">4&#160;</span>Anina ma taupariverena John i neꞌi au mutuyuwa da rava i bababataitohi ma God riwana i dimedimei ipa, “Ghohaꞌapoapoe kauwana ona voterei ma ona wanavira-meyemi God awarina. Maranai ana babataitomi, yamna inavi matakiraha da taumi, God ami ghohaꞌapoꞌapoe ina nota-tawaneꞌi.”   <span class="verse" id="V5">5&#160;</span>Ma rava anatapuhi, Judiya au paratana ma mai Jerusalem hi nae da John hita rau-tanighanei. Naꞌi marana ahi apoapoe hivi heghai ma tauna, Jordan wairana au horana i babataitohi.   </div><div class='p'> <span class="verse" id="V6">6&#160;</span>Ma John, ghamoghamo ana wava <span class='tl'>kamel</span> aparana metametanana i oteoteni ma ana tairoro ghamoghamo opina. Tauna ana yam kapaꞌu ma tawaya.   <span class="verse" id="V7">7&#160;</span>Ma tauna, rava i ririwehi ipa, “Muriyai rava ghehauna e neneꞌi, tauna i ghe vavahagha, egha me tau. Tau egha tagotagogiu da ana aehuma ghuravana ata rupeni.   <span class="verse" id="V8">8&#160;</span>Tau wairei a bababataitomi ma tauna, <span class='k'>Aruwa Vivivireinei</span> ina babataitomi.”   </div><div class='s'>John, Yesu i babataitoi </div> <div class='r'>(Mat 3:13-17; Luk 3:21-22)  </div><div class='p'> <span class="verse" id="V9">9&#160;</span>Naꞌi maranaina Yesu <span class='tl'>Nasaretei,</span> <span class='k'>Galili</span> ana au parata i voterei ma i ghaꞌira, mepa John i bababataito-yana. Ma John au waira Jordan, Yesu i babataitoi.   <span class="verse" id="V10">10&#160;</span>Ma maranaina Yesu wairei i gheꞌegheꞌeta, i inana da mara i wana-tawaneꞌi<a href="#FN1" class="notemark">*<span class="popup">Isa 64:1</span></a> ma <span class='k'>Aruwa Vivivireina</span> me gabubu i ghaꞌiraꞌi ma horana ivi howai.   <span class="verse" id="V11">11&#160;</span>Ma God ponana marei i hopui ma i riwa ipa, “Tam, tau natuꞌu au nuwavaina ma uvi nuwa-ahiahiniu.”   </div><div class='s'>Satan, Yesu i raudadani </div> <div class='r'>(Mat 4:1-11; Luk 4:1-13)  </div><div class='p'> <span class="verse" id="V12">12&#160;</span>Ma yamna au murina God Aruwana Vivivireina, Yesu i pari-tawanana hopuneꞌi au mutuyuwa.   <span class="verse" id="V13">13&#160;</span>Ma maratom 40 Yesu au mutuyuwa i maꞌae ma Satan, tauna i rau-dadani. Tauna, ghamoghamo moduwei maitehi nai au dobuna hi maꞌae ma God ana <span class='k'>aneya</span> marei, tauna hi paꞌini.   </div><div class='s'>Yesu, oroto yebayebaghahi 4 i ghorehi </div> <div class='r'>(Mat 4:12-22)  </div><div class='p'> <span class="verse" id="V14">14&#160;</span>Ma Guyau Herod, John i pani da deri au numana i terei.<a href="#FN2" class="notemark">†<span class="popup">Mrk 6:14-29</span></a> Ma au murina Yesu i nae au <span class='k'>Galili</span> ma rava auwarihi, God <span class='k'>Riwana Ahiahina</span> i dimei.   <span class="verse" id="V15">15&#160;</span>Ma Yesu i ririwa ipa, “God ana mara i ririweiya i gheꞌetai. <span class='k'>God ana vibadana vouna, </span>rava aubaihi yamna i turiyai. Ami ghohaꞌapoapoena ona rupeni ma riwana ahiꞌahina onavi tumaghanei.”   </div><div class='p'> <span class="verse" id="V16">16&#160;</span>Ma mara tagogi maranaina Galili topana au gerahana i bababara nae; ma tauyebagha ruwagha i inanahi. Simon ma ana tevera Andrew, ahi hagida hita yetayei au boga.   <span class="verse" id="V17">17&#160;</span>Yesu i riwehi ipa, “Ona nei ma ona votaghou. Ma me marina o yebayebagha; nanaꞌarena anavi haraharamanimi da rava ona tuaruhi da hinavi tumaghaneu!”   <span class="verse" id="V18">18&#160;</span>Ma maratagogi ahi hagida hi voterei ma Yesu hivo taghotaghoi.   <span class="verse" id="V19">19&#160;</span>Ma tauhi gerahei hi veraunae ma Yesu, Zebedi natunatuna i inanahi James ma John ahi auwaga; ahi hagida wanawana-rorona hi yaruyarumi.   <span class="verse" id="V20">20&#160;</span>Ma maratagogi tauhi i ghorehi ipa, “Taumi ona neꞌi ma taꞌu ona votaghou!” Ma tauhi, amahi Zebedi ana taunoya maitehi hivo terehi ma Yesu hivo taghotaghoi.    </div><div class='s'>Yesu, aruwa-apoapoena oroto au horana i viyaghaghana hopunei </div> <div class='r'>(Luke 4:31-37)  </div><div class='p'> <span class="verse" id="V21">21&#160;</span>Yesu, ana <span class='k'>tauvotaghotagho</span> maitehi hi nae au <span class='tl'>Kapernaum</span>. Ma <span class='k'>Sabate</span> au marana i rui<span class='k'>pari au numana </span>ma God Tuyeghana Ahiahina, viharaharamanana ivi kareni.   <span class="verse" id="V22">22&#160;</span>Ma taurautanighana, tauna ana viharaharamana hi bahei; aubaina tauna ana riwapaneꞌi ivi haraharamana, egha me <span class='k'>Raugagayo Tauviharaharamanahi</span>.<a href="#FN3" class="notemark">‡<span class="popup">Warihagha, God Moses raugagayo, i verei da mai Israꞌel hita voteꞌeteꞌei.</span></a>   </div><div class='p'> <span class="verse" id="V23">23&#160;</span>Maranai Yesu, pari au numana ivivi haraharamana ma oroto <span class='k'>aruwa-apoapoena </span>horana i ruiruiniya i garara   <span class="verse" id="V24">24&#160;</span>ipa, “Yesu Nasaretei! Am ghohana awariꞌai aiwaꞌi? Tam weka u neꞌi da ma rau-iviꞌapoapoyeꞌai bo? Tau, a haramanei tam aiyaꞌi; tam, tagogi vivivireim Godei!”   </div><div class='p'> <span class="verse" id="V25">25&#160;</span>Ma Yesu i rau-gamopotai, “Ma genuwana! Na orotona ma hopu-tawaneꞌi.”   </div><div class='p'> <span class="verse" id="V26">26&#160;</span>Aruwa-apoapoena, orotona ivo vaitatatavi ma ana gararana i hopu tawanei.   <span class="verse" id="V27">27&#160;</span>Ma rava anatapuhi hi bahei ma tauhi hivi tarapirivivira, “Aiwaꞌi kauwana e tuputupuwa? Weꞌi vihegha vouna, ravana ana rewapana e maꞌamaꞌae. Yamna aubaina aruwa-apoapoehi e ririwehi ma hevivi ponavowei!”   </div><div class='p'> <span class="verse" id="V28">28&#160;</span>Yesu ana vighegha vouna tuyeghana, maratagogi Galili dobuna i howai.   </div><div class='s'>Yesu, rava maghamaghauhi i viyawahanihi </div> <div class='r'>(Mat 8:14-17; Luk 4:38-41)  </div><div class='p'> <span class="verse" id="V29">29&#160;</span>Ma pari au numana hivo tereꞌi. Yesu ana tauvotaghotagho maitehi hi nae Simon ma Andrew ahi au numa; James ma John maitehi hi nae.   <span class="verse" id="V30">30&#160;</span>Simon pohiyana wavinena ana gaugaururuna ana au anieno i enoeno. Maranaina Yesu i neꞌi; numana ravahi, doria tuyeghana hi pari-verei.   <span class="verse" id="V31">31&#160;</span>Tauna i nae wavine i enoeno yana; ma nimana i vaini, ivo haguꞌi da ivo mahiri. Maratagogi gaugaururu i voterei ma wavinena, tauhi i inana vaitetehi.   </div><div class='p'> <span class="verse" id="V32">32&#160;</span>Madegha i harere ma raviraviyai, tauhi ahi rava doridoriahi ma tauhi aruwa-apoapoena i ruiruinihi, hi neiyahi maꞌi Yesu awarina.<a href="#FN4" class="notemark">§<span class="popup">Madegha i harere, anona yamna Sabate marana i kwaha. Mai Jew ahi viyawahi marana au Friday au madegha harere, evivi kare da au Saturday au madegha harere, e kwahakwaha.</span></a>   <span class="verse" id="V33">33&#160;</span>Meyagai ghaeghaena ravahi anatapuhi, numana au naona hivi tagogiyehi.   <span class="verse" id="V34">34&#160;</span>Rava maghamaghauhi ahi doria tapuna da tapuna ivi yawahanihi ma aruwa-apoapoehi rava i ruiruinihi ivi hopunihi. Ma aruwa-apoapoehi hi haramaneꞌi da tauna aiyaꞌi. Yamna aubaina i rau-gamopotahi.<a href="#FN5" class="notemark">*<span class="popup">Yesu i haramaneꞌi da ina pa, aruwa-apoapoehi, inavi aninehi da tauhi hinavi hegha da tauna anina Keriso, apo rava, tauna, hita hegari da itavi tauvighaviya badana. Tauhi hi hi haramaneꞌi da Keriso ana noya yamna. Jhn 6.15</span></a>   </div><div class='s'>Yesu au Galili i rau-guguya </div> <div class='r'>(Luk 4:42-44)  </div><div class='p'> <span class="verse" id="V35">35&#160;</span>Au maratomtom, Yesu enowei ivo mahiri; numa i hoputawaneꞌi ma i nae gabu au rauraugovaghana. Ma kampa, God maiteni hi dedede.   <span class="verse" id="V36">36&#160;</span>Ma muriai, Simon varevarehina maitehi hi nae da hi baihei.   <span class="verse" id="V37">37&#160;</span>Ma maranai Yesu hi tuhaghai; hi riwei hipa, “Rava anatapuhi he baibaihem.”   </div><div class='p'> <span class="verse" id="V38">38&#160;</span>Yesu i pari-beyehi ipa, “Tana nae meyagai ghehauhi au ghereghere. Ma kampa, God Tuyeghana Ahiahina ana rau-guguyei. Taꞌu yamna aubaina a neꞌi.”   </div><div class='p'> <span class="verse" id="V39">39&#160;</span>Ma Galili meyagaihi anatapuna i naenihi ma pari au numahi, God tuyeghana i rau-guguyehi ma aruwa-apoapoehi rava au horahi ivi hopunihi.   </div><div class='s'>Yesu, oroto ivi yawahani </div> <div class='r'>(Mat 8:1-4; Luk 5:12-16)  </div><div class='p'> <span class="verse" id="V40">40&#160;</span>Maratagogi oroto <span class='k'>opina pagapagana</span> i nae Yesu awarina, au naona i peꞌu, i rau-duneyei ma hagu ivi baghei ipa, “Inapa am ghohaghohana; yamna mavi ahiahiniu.<a href="#FN6" class="notemark">†<span class="popup">Jew ahi raugagayo e ririwa da aiyaꞌi opina kamakamana ghaeghaehi bo opina i wana gwadagwadai yana tauna yana ana hini gobuna. Tauna egha au meyagai ina maꞌae rava maitehi. Mai Jew egha hitavi aninehi weꞌi ravahi hina vodadanihi. Rava hini gobuhi yana egha hinavi taparoro gogona, rava ghehauhi maitehi. Mepa da rava ana hini gobuna i yawahana, yana tauna i ahi da tagotagogina ina nememeꞌi meyagai ma rava auwarihi ina maꞌae.</span></a>”   </div><div class='p'> <span class="verse" id="V41">41&#160;</span>Yesu, orotona ivi nuwaboyei da urana ivi yoyoi ma ivo dadani ma i riwei ipa, “A ghohei. Ma ahi!”   <span class="verse" id="V42">42&#160;</span>Ma maratagogi, paga doriana orotona i voterei ma tauna i yawahana.   <span class="verse" id="V43">43&#160;</span>Yesu ivi ghaꞌana guratei ma i pari-tawaneꞌi,   <span class="verse" id="V44">44&#160;</span>“Tam, aiwaꞌi i tuputupuwa awarim; rava egha mavi heghehi! Didimanim ma nae da metauna <span class='k'>pirisina.</span> God, rava ahi puyo e amꞌamverenei, tauna awarina mavi atataiyana meyem! Ma Moses yawahana puyona i ririweiya, ma ghohai da yamna inavi heghehi da tam u ahi.<a href="#FN7" class="notemark">‡<span class="popup">Pirisi bo puyo tau am verenana God awarina da rava hina haramanei da tauna ana doria i hamoꞌa.</span></a>”   </div><div class='p'> <span class="verse" id="V45">45&#160;</span>Ma orotona i nae da ana viyawahana tuyeghana, meyagai ravahi anataputapuhi i pari-verenaiyehi. Yamna aubaina, Yesu egha au meyagaihi ita rui ma i nae da au mutuyuwa i maꞌamaꞌae. Wate meyagai ravahi hi naenae awarina.   </div><ul class='tnav'>
<li><a href='index.htm'>Mark</a></li>
<li><a href='index.htm'>&lt;</a></li>
<li><a href='MRK.htm'>1</a></li>
<li><a href='MRK02.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V10">1:10:</a>
<span class="ft">Isa 64:1</span></p>
<p class="f" id="FN2"><span class="notemark">†</span><a class="notebackref" href="#V14">1:14:</a>
<span class="ft"><a href='MRK06.htm#V14'>Mrk 6:14-29</a></span></p>
<p class="f" id="FN3"><span class="notemark">‡</span><a class="notebackref" href="#V22">1:22:</a>
<span class="ft">Warihagha, God Moses raugagayo, i verei da mai Israꞌel hita voteꞌeteꞌei.</span></p>
<p class="f" id="FN4"><span class="notemark">§</span><a class="notebackref" href="#V32">1:32:</a>
<span class="ft">Madegha i harere, anona yamna Sabate marana i kwaha. Mai Jew ahi viyawahi marana au Friday au madegha harere, evivi kare da au Saturday au madegha harere, e kwahakwaha.</span></p>
<p class="f" id="FN5"><span class="notemark">*</span><a class="notebackref" href="#V34">1:34:</a>
<span class="ft">Yesu i haramaneꞌi da ina pa, aruwa-apoapoehi, inavi aninehi da tauhi hinavi hegha da tauna anina Keriso, apo rava, tauna, hita hegari da itavi tauvighaviya badana. Tauhi hi hi haramaneꞌi da Keriso ana noya yamna. Jhn 6.15</span></p>
<p class="f" id="FN6"><span class="notemark">†</span><a class="notebackref" href="#V40">1:40:</a>
<span class="ft">Jew ahi raugagayo e ririwa da aiyaꞌi opina kamakamana ghaeghaehi bo opina i wana gwadagwadai yana tauna yana ana hini gobuna. Tauna egha au meyagai ina maꞌae rava maitehi. Mai Jew egha hitavi aninehi weꞌi ravahi hina vodadanihi. Rava hini gobuhi yana egha hinavi taparoro gogona, rava ghehauhi maitehi. Mepa da rava ana hini gobuna i yawahana, yana tauna i ahi da tagotagogina ina nememeꞌi meyagai ma rava auwarihi ina maꞌae.</span></p>
<p class="f" id="FN7"><span class="notemark">‡</span><a class="notebackref" href="#V44">1:44:</a>
<span class="ft">Pirisi bo puyo tau am verenana God awarina da rava hina haramanei da tauna ana doria i hamoꞌa.</span></p>

<hr />
</div>
<div class="copyright">

<p align="center"><a href='copyright.htm'>© 2010 Wycliffe Bible Translators, Inc.</a></p>
</div>
</div></body></html>
