<!DOCTYPE html>
<html lang="wed">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Topura (Wedau) Mark Mark 4</title>
<meta name="keywords" content="Topura (Wedau) Mark, wed, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mark</a></li>
<li><a href='MRK03.htm'>&lt;</a></li>
<li><a href='MRK.htm'>4</a></li>
<li><a href='MRK05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Dowa tapuna da tapuna ana aꞌwanai. </div> <div class='r'>(Mat 13:1-9; Luk 8:4-8)  </div><div class='p'> <span class="verse" id="V1">1&#160;</span>Yesu, viharaharamana ivi karena meyei Galili topana au gerahana. Ma rava maghamaghauhi hi neꞌi da hita rau-tanighanei. Patara i magha guratana, aubaina tauna au waga i geru, i tughura ma waga hivo dudu-hopuneꞌi au topa ma patara au geraha hi maꞌae.   <span class="verse" id="V2">2&#160;</span>Ghoha maghamaghauhi awanaꞌineꞌi ivi haraharamanihi.   <span class="verse" id="V3">3&#160;</span>Tauna awanaꞌineꞌi i riwehi ipa, “Ona rau-tanighana! Tauvao ana vaovao i ghohai ma pehi i ravi-hawari.   <span class="verse" id="V4">4&#160;</span>Pehi ghehauhi au eta hi peꞌu ma kiu i neꞌi da i anihi.   <span class="verse" id="V5">5&#160;</span>Ma pehi ghehauhi dowa au vighaꞌighaꞌimana hi peꞌu mepa dowa i habuhaburuyana ma mara tagogi hi gogo.   <span class="verse" id="V6">6&#160;</span>Ma marainana madegha i rararana, mara tagogi tauhi he poꞌipoꞌi, weꞌi aubaina waramihi egha hita rui guratana dowa au horana.   <span class="verse" id="V7">7&#160;</span>Pehi ghehauhi dowa au modumoduna ma vividonadonana i ravihawari. Pehihi hi gogo ma donadona i yavanihi da egha hita rau-ano.   <span class="verse" id="V8">8&#160;</span>Ma pehi ghehauhi dowa au ahiꞌahina i ravi-hauwarihi ma hi gogo kauwa ma hi rau-ano da ghehauhi 30, ghehauhi 60 ma ghehauhi 100.”   </div><div class='p'> <span class="verse" id="V9">9&#160;</span>Yesu i riwa ipa, “Tanighami, ina maꞌamaꞌae yamna ona rau-tanighana.”    </div><div class='s'>Aiwaꞌi aubaina Yesu awanaꞌinei e dedede. </div> <div class='r'>(Mat 13:10-17; Luk 8:9-10)  </div><div class='p'> <span class="verse" id="V10">10&#160;</span>Maranaina Yesu tau avana i maꞌamaꞌae, ana tauvotaghotagho ma rava ghehauhi hi neꞌi da hivi baghai da awanaina dededena anona itavi heghehi.   </div><div class='p'> <span class="verse" id="V11">11&#160;</span>Ma Yesu i pari-beyehi ipa, “<span class='k'>God ana vibadana</span> dededena, taumi marina avivi heghemi. Ma rava au uputa maemaehi, nonora maghamaghauhi awanaꞌinei he nononora.   <span class="verse" id="V12">12&#160;</span>Yamna aubaina:  </div><div class='q'><span class='qt'>‘Tauhi he inainana ma he inainana ma egha hita inainanaꞌi.</span>  </div><div class='q'><span class='qt'>Tauhi he rau-rautanighana ma he rau-rautanighana ma egha hita haraharamanei. </span>  </div><div class='q2'><span class='qt'>Tauhi hita inanaꞌi ma hita haramaneꞌi, apo hita amvereyana meyehi God awarina ma tauna ahi ghohaꞌapoapoe ita nota-tawanei.’ ”</span> <span class='rq'>(Isa 6:9-10)</span>   </div><div class='s'>Yesu doa tapuna da tapuna ana awanaina ivi heghai </div> <div class='r'>(Mat 13:18-23; Luk 8:11-15)  </div><div class='p'> <span class="verse" id="V13">13&#160;</span>Yesu i rau-bayadehi, “Moina, weꞌi awanaꞌinana egha ota haramanei? Awanaina ghehauhi apo me ona haramanei?   <span class="verse" id="V14">14&#160;</span>Tauvao, God riwana e pahepahewi.   <span class="verse" id="V15">15&#160;</span>Rava ghehauhi yana me etanai ma pehi au tepahi e raviravihauwarihi. Riwa he nonori, wate <span class='k'>Satan</span> e tamatamavivirihi.   <span class="verse" id="V16">16&#160;</span>Rava ghehauhi horahi, yana we nanaꞌarena, tauvao dowa au vikirakirana pehi e raviravihawari. Marainana riwa he nononori, yamna riwana he teretereriyei ma hevivi nuwaꞌahiahi.   <span class="verse" id="V17">17&#160;</span>Tagogi naꞌi riwana egha au horahi ita maemae-nonowa. Marainana rava vivitumaghanaeghahi he rau-iviꞌapoapoeyehi, yamna yaghiyaghina ava he deghadegha.   <span class="verse" id="V18">18&#160;</span>Rava ghehauhi horahi, yamna me pehi, modu au vidonadonahi he raviravihauwarihi. Tauhi riwa he nonori,   <span class="verse" id="V19">19&#160;</span>wate weꞌi dobuna ana yawahana nuwaboyana, ana viguyau morumoruna ma ana raughoghara maghamaghauhi riwana evivi tapiai da egha ita raurauano.   <span class="verse" id="V20">20&#160;</span>Wate rava ghehauhi horahi, yamna me pehi, dowa au ahiꞌahina he raviravihauwarihi. Tauhi yamna, riwa he nonori ma he vaivaini da he raurauano: ghehauhi 30, ghehauhi 60 ma ghehauhi 100.”   </div><div class='p'> <span class="verse" id="V21">21&#160;</span>Yesu i am dabi ipa, “Aiyaꞌi ravana, rampa e ruiruiyei da au gabaꞌura bo au rauraugovaghana e tereterei? Eꞌegha da ana au anitake evivi hanai.   <span class="verse" id="V22">22&#160;</span>Aiwaꞌi riwana rauraugovaghana, yamna ina rau-gheꞌegheꞌetei ma aiwaꞌi riwana humahumana, yamna ina wana-tawatawanei.   <span class="verse" id="V23">23&#160;</span>Ina pa ona rau-tanighana vaimahi, yamna ona nota tuhaghai.”   </div><div class='p'> <span class="verse" id="V24">24&#160;</span>Tauna maiteni i riwehi, ipa, “Aiwaꞌi o nononoriya, ona nota-vaimahiei. Am nota-vaimaiha ruvanei inavi kahaim ma ina rau-tepani.   <span class="verse" id="V25">25&#160;</span>Tauhi aiwaꞌi auwarihi, yamna ghehauhi ina rau-tepani. Ma tauhi egha aiwaꞌi auwarihi, yamna aiwaꞌi haburuna hi vaivainiya ina vaina-tawanana pahiyei.”   </div><div class='s'>Pehi me e gogogoneꞌi ana awanaina </div> <div class='p'> <span class="verse" id="V26">26&#160;</span>Yesu i amdabi ipa, “Weꞌi dededena, yamna <span class='k'>God ana vibadana</span> ghohana inanana, me nanaꞌarena. Oroto, witi pehina ana au vaovao i pahewi.   <span class="verse" id="V27">27&#160;</span>Tauna waguvara eꞌenoeno ma madeghai ana ghohaghohana ghehauhi e ghohaghohahi ma ana pehina yamna mara nonowa e gogogo. Tauna egha ita haramanei me pehina e gogogonei.   <span class="verse" id="V28">28&#160;</span>Tano tau avana e ghohai da e gogogo ma anona e tereterei. Au naona e rau-pairei, muriyai borina e teretereꞌi. Anina ma e roverove da e rau-ano.   <span class="verse" id="V29">29&#160;</span>Marainana anona e magumagura, yamna oroto e amꞌam-tuꞌaruta.”   </div><div class='s'>Gaga porana awanaina </div> <div class='r'>(Mat 13:31-32, 34; Luk 13:18-19)  </div><div class='p'> <span class="verse" id="V30">30&#160;</span>Yesu i rau-bayada, “<span class='k'>God ana vibadana</span> inanana me nanaꞌarena? Aiwaꞌi dededenei apo tana parivai-etaꞌetai?   <span class="verse" id="V31">31&#160;</span>Eyagi pehina, yamna me gaga porana muhomuhohi; ma rava he vaghovaghoi.   <span class="verse" id="V32">32&#160;</span>Marainana e gogo, yamna e raꞌaraꞌata da ragharaghana e tereterei. Ma kiu ragharaghana au ghoꞌuna he rau-rau numa.”   </div><div class='p'> <span class="verse" id="V33">33&#160;</span>Yesu, awanaina maghamaghauna ana au dede i rau-guguyei da tauhi hita nota-tuhaghai, ahi nota au ruvana.   <span class="verse" id="V34">34&#160;</span>Tauhi, awanaꞌineꞌi ava auwarihi ivi haraharamana ma marainana tauna, ana tauvotaghotagho maitehi tauhi ava, yamna awanaina ano ohohina e ririwehi.   </div><div class='s'>Yesu maraꞌapoe ivo vaihubai. </div> <div class='r'>(Mat 8:23-27; Luk 8:22-25)  </div><div class='p'> <span class="verse" id="V35">35&#160;</span>Madeghana tagogina au bigaina, Yesu ana tauvotaghotagho i riwehi ipa, “Tana damana Galili topana au tupoghehauna.”   <span class="verse" id="V36">36&#160;</span>Tauna au waga i maꞌamaꞌae ma tauhi hi geru da maiteni hi nae. Tauhi, rava boruhi hivo terehi ma hi damana, waga ghehauhi maitehi kampa.   <span class="verse" id="V37">37&#160;</span>Hive ghaeghaena i towa, yaghina waga i raviravi ma niu waga i howahowai.   <span class="verse" id="V38">38&#160;</span>Yesu, unuꞌununa au unutana i terei ma waga au murina i enoeno. Ana tauvotaghotagho hi ravi-dagudagui ma hipa, “Tauviharaharamana, tauta tana hiraghe ma tam aiwaꞌi e notanotaꞌi?”   </div><div class='p'> <span class="verse" id="V39">39&#160;</span>Tauna ivo mahiri ma hive i riwei ipa, “Ma rautautau!” Ma yaghina i riwei ipa, “Ma genuwana!” Hive i wanautuini ma daumora i eno.   <span class="verse" id="V40">40&#160;</span>Yesu i riwehi ipa, “Aiwaꞌi aubaina o rovorovo? Aiwaꞌi aubaina egha otavi tumaghana?”   </div><div class='p'> <span class="verse" id="V41">41&#160;</span>Tauhi hi baheꞌi ma hivi tarapiri vivira, “Tauna aiyaꞌi da hive ma yaghina maitehi hivi ponavowehi?”    </div><ul class='tnav'>
<li><a href='index.htm'>Mark</a></li>
<li><a href='MRK03.htm'>&lt;</a></li>
<li><a href='MRK.htm'>4</a></li>
<li><a href='MRK05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2010 Wycliffe Bible Translators, Inc.</a></p>
</div>
</div></body></html>
