<!DOCTYPE html>
<html lang="wed">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Topura (Wedau) Mark Mark 13</title>
<meta name="keywords" content="Topura (Wedau) Mark, wed, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mark</a></li>
<li><a href='MRK12.htm'>&lt;</a></li>
<li><a href='MRK.htm'>13</a></li>
<li><a href='MRK14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>Yesu temple viapoapoenana i dedei. </div> <div class='r'>(Mat 24:1-2; Luk 21:5-6)  </div><div class='p'> <span class="verse" id="V1">1&#160;</span>Maranaina Yesu temple i hopuhopu tawanei ana tauvotaghotagho tagogi i riwai ipa, “Tauviharaharamana ma inanahi, ghaꞌimahi hi raꞌata ghagha ma numahi inanahi hi ahi ghagha!”   </div><div class='p'> <span class="verse" id="V2">2&#160;</span>Yesu i pari-beyei, “Weꞌi numahi ahiahihi, e inainanahi hina dabarara pahi da egha metauna ana au gabu ina mae terei.”   </div><div class='s'>Piripiri ma rauivi apoapoe. </div> <div class='r'>(Mat 24:3-14; Luk 21:7-19)  </div><div class='p'> <span class="verse" id="V3">3&#160;</span>Yesu Olives au oyana i tughutughura temple au baba ghehauna ma Peter, James, John ma Andrew hi nae da govagovaghanei hi rau-bayadei.   <span class="verse" id="V4">4&#160;</span>“Ma riweꞌai, wei kauwahi meyanai hina tupuwa ma matakirahana aiwaꞌi”   </div><div class='p'> <span class="verse" id="V5">5&#160;</span>Yesu i riwehi “Ona inana kauwa da egha aiyaꞌi ina morumi,   <span class="verse" id="V6">6&#160;</span>Muriyai rava wavaꞌuwei hina nei. Ma hina riwemi da, yamna Keriso ma rava maghamaghauhi hinavi deghahi.   <span class="verse" id="V7">7&#160;</span>Maranai ghaviya tuyeghana ma gugurana u nonori, egha ma rovorovo. Weꞌi kauwahi hina tupuwa, wate yamna egha damona.   <span class="verse" id="V8">8&#160;</span>Dam hina vomahiri ma dam ghehauhi maitehi hinavi tonavivira ma guyaguyau hina vomahiri ma hinavi tonavivira. Yoyo ma gomara, dobu ghehauhi auwarihi hina tupuwa. Weꞌi kauwahi yamna me wavine ana viyara evivi kareni vinatuna au marana.”   </div><div class='p'> <span class="verse" id="V9">9&#160;</span>Matami ina kaya ma ona inana kauwa! Rava hina panimi ma hina naiyemi rauhetara au gabuna. Ma pari au numana hina kwapumi ma babada da guyaguyau hina rau-hetahetaremi ma aubaiu onavi taudede.   <span class="verse" id="V10">10&#160;</span>Wate muriyai da mara damona ina gheꞌeta, tuyegha ahiꞌahina, rava anatapuhi auwarihi hina rau-guguyei.   <span class="verse" id="V11">11&#160;</span>Maranaina hina panim, rauhetara aubaina, aiwaꞌi ona yatoyatoniya aubaina egha onavi nuwaboya. Rauhetara au marana aiwaꞌi o yatoyatoniya anina ona yatoni, aubaina na riwana yamna egha tamei ma Aruwa vivivireinei.   <span class="verse" id="V12">12&#160;</span>“Rava varehihi hinavi benabenamehi ma hinavi hiraghenhi, ama nanaꞌarena natuna auwarihi ina kauwehi. Ma rowarowa amamahi da ayoyohi hinavi ghaviyehi ma hinavi hiraghenihi.   <span class="verse" id="V13">13&#160;</span>Rava anatapuhi hinavi ghaviyemi aubaiu. Ma aiyaꞌi da evivi patutu ghavata au damona ina yawahana.”   </div><div class='s'>Nuwaboya ghaeghaena ana mara </div> <div class='r'>(Mat 24:15-28; Luk 21:20-24)  </div><div class='p'> <span class="verse" id="V14">14&#160;</span>Yesu i riwa, “Apo inana vihini rovorovona au naomi, ona inanai, mepa egha uta ghoheghoheiyana, ina mahimahiri.”<a href="#FN1" class="notemark">*<span class="popup">Dan 9:27, 11:31, and 12:11</span></a> (Ona haramanei da weꞌi anona aiwaꞌi) “Tauhi au Judiya maemaehi hina ruba da hina nae au oya.   <span class="verse" id="V15">15&#160;</span>Aiyaꞌi numa au tepana, e maꞌamaꞌae egha ina ghaꞌira numa au horana, purapura vainana aubaina.   <span class="verse" id="V16">16&#160;</span>Nanaꞌarena aiyaꞌi da ana au vaovao evo vobagibagi egha ina naeme au numa, ana puru vainana aubaina.   <span class="verse" id="V17">17&#160;</span>Waivine duwaduwamahi mavivi ghughuhi apo hinavi nuwa apoapoe kauwa   <span class="verse" id="V18">18&#160;</span>God onavi baghai da weꞌi kauwahi egha ina tupuwa au marahuba.   <span class="verse" id="V19">19&#160;</span>Ma nai au marana vinuwaꞌapoꞌapoe ma hini viyara ghaꞌeghaꞌena ina tupuwa. Marainana God dobu i kauwei ma i nei da marina egha nanaꞌarena ita tupuwa. Ma egha meyanai ina tupuwame.   <span class="verse" id="V20">20&#160;</span>Bada mara i ravi tupoi da rava hina yawahana ma ita pa eꞌegha, apo egha aiyaꞌi ghehauna ita yawahana dadana. Bada ana rava vinevinehi aubaihi da mara ivi tupoi.”   </div><div class='p'> <span class="verse" id="V21">21&#160;</span>“Nai au marana mepa aiyaꞌi da e ririwem, ‘Mesaiya weka’, bo ‘Ma inana, Mesaiya noꞌore!’ Egha mavi tumaghanei.   <span class="verse" id="V22">22&#160;</span>Anona yamna Mesaiya ma peroveta morumoruhi he nenei. Tauhi apo matakiraha ma anibaha kauwahi hina kauwehi, rava ma God ana rava vinevinehi maitehi hitavi deghahi.   <span class="verse" id="V23">23&#160;</span>Matami ina kaya ma ona inana kauwa! Aiwaꞌi anataputapuna a riwanapahiyemi.”   </div><div class='s'>Rava natuna ana nememei </div> <div class='r'>(Mat 24:29-31; Luk 21:25-28)  </div><div class='p'> <span class="verse" id="V24">24&#160;</span>“Wate nai apoꞌapoena au murina,  </div><div class='q'>‘madegha egha ina rarana<a href="#FN2" class="notemark">†<span class="popup">Isa 13:10</span></a>  </div><div class='q2'>ma nawaravi ina gimtonei.   </div><div class='q'> <span class="verse" id="V25">25&#160;</span>Au yada Kipora hina dabadabarara’  </div><div class='q2'>ma mara purapurahi ghaeghaehi ma viviriwapanahi hinavi guhuguhu.”<a href="#FN3" class="notemark">‡<span class="popup">Isa 34:4</span></a>   </div><div class='p'> <span class="verse" id="V26">26&#160;</span>“Ma nai au marana, Rava Natuna hapauwei ana riwapanana ma ana boruborumana ona inanai ina neꞌi.<a href="#FN4" class="notemark">§<span class="popup">Dan 7:13</span></a>   <span class="verse" id="V27">27&#160;</span>Ma tauna aneya inapari tawanehi da hina nae dobu au mutuna da au mutuna ma God rava i vinevinehi anatapuna hina taravainihi.”   </div><div class='s'>Kaiyaha awanaina </div> <div class='r'>(Mat 24:32-44; Luk 21:29-33)  </div><div class='p'> <span class="verse" id="V28">28&#160;</span>Anina ma Yesu i riwa, “Kaiyaha ona inanai ma inavi haraharamanimi. Maranaina raghana e numonumo, ma haramanei da aiꞌuwaꞌuwa e tuturiyaꞌi.   <span class="verse" id="V29">29&#160;</span>Nanaꞌarena, maranaina, weꞌi kauwahi u inanai da e tuputupuwa yamna ma haramanei da Rava Natuna e tuturatum.   <span class="verse" id="V30">30&#160;</span>Taꞌu, anina a ririwemi, weꞌi kauwana ina tupuwa, muriyai da rava we au dobuna maemaehi hina hiraghe pahinihi.   <span class="verse" id="V31">31&#160;</span>Mara ma dobu ina hamoꞌa wate taꞌu riwaꞌu egha meyanai ina hamoꞌa.”   </div><div class='s'>Bada ana nememei marana egha aiyai ita haramanei </div> <div class='r'>(Mat 24:36-44)  </div><div class='p'> <span class="verse" id="V32">32&#160;</span>Egha aiyaꞌi ita haramanei, Bada me au madeghana bo au marana ina nei, egha aneya au mara bo Natuna, anina, Amana tauna ava i haramanei.   <span class="verse" id="V33">33&#160;</span>Onavi neneghana! Matami ina kaya! Egha ota haramanei mara aiwaꞌi nai marana ina gheꞌetai.   <span class="verse" id="V34">34&#160;</span>Me oroto au dobugheha e naenae ma ana numa e nenetawanei ma tau-bagibagi vibadana i verehi da ana numa hita paꞌini ma metaeta taupainina i riwei, “Ma vipaꞌipaꞌi kauwa.”   <span class="verse" id="V35">35&#160;</span>“Yamna aubaina onavi neneghana taniwaga ana nememei marana aiwai, egha ota haramanei, mepa da raviraviyai, au poniwana, maratomtom bo hubahubanai.   <span class="verse" id="V36">36&#160;</span>Mepa da ina nememei, egha ma enoeno ma ina ravighorim.   <span class="verse" id="V37">37&#160;</span>Aiwaꞌi a ririwemi tagogina rava anatapuhi a ririwehi.” Matami ina kaya! Onavi neneghana!   </div><ul class='tnav'>
<li><a href='index.htm'>Mark</a></li>
<li><a href='MRK12.htm'>&lt;</a></li>
<li><a href='MRK.htm'>13</a></li>
<li><a href='MRK14.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V14">13:14:</a>
<span class="ft">Dan 9:27, 11:31, and 12:11</span></p>
<p class="f" id="FN2"><span class="notemark">†</span><a class="notebackref" href="#V24">13:24:</a>
<span class="ft">Isa 13:10</span></p>
<p class="f" id="FN3"><span class="notemark">‡</span><a class="notebackref" href="#V25">13:25:</a>
<span class="ft">Isa 34:4</span></p>
<p class="f" id="FN4"><span class="notemark">§</span><a class="notebackref" href="#V26">13:26:</a>
<span class="ft">Dan 7:13</span></p>

<hr />
</div>
<div class="copyright">

<p align="center"><a href='copyright.htm'>© 2010 Wycliffe Bible Translators, Inc.</a></p>
</div>
</div></body></html>
