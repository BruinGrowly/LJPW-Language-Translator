<!DOCTYPE html>
<html lang="wed">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Topura (Wedau) Mark Mark 2</title>
<meta name="keywords" content="Topura (Wedau) Mark, wed, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mark</a></li>
<li><a href='MRK01.htm'>&lt;</a></li>
<li><a href='MRK.htm'>2</a></li>
<li><a href='MRK03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Yesu oroto gwaghagwaghana ivi yawahani </div> <div class='r'>(Mat 9:1-8; Luk 5:17-26)  </div><div class='p'> <span class="verse" id="V1">1&#160;</span>Yesu ana tauvotaghotagho maitehi hi wanavira-meyehi au Kapernaum. Ma au pom ruwagha au murina, tuyeghana hi nonori da Yesu i nememei au meyagai.   <span class="verse" id="V2">2&#160;</span>Yamna aubaina rava maghamaghauhi hivi tagogiyehi au numana. Patara hi magha guratana da numa metaetana maiteni i howai. Yesu, God riwana i rarauguguyei.   <span class="verse" id="V3">3&#160;</span>Rava 4, vatavatarei oroto gwaghagwaghana hi avarai da hi neiyai Yesu awarina.   <span class="verse" id="V4">4&#160;</span>Rava hi magha guratana da egha tagotagogina hita neꞌi Yesu awarina. Yamna aubaina teteyei hi amghaena da numa au pohewana gavogavo hi bauni. Gwaghagwaghana vatavatarana hivo vai-hariharirini Yesu au naona.   <span class="verse" id="V5">5&#160;</span>Yesu, ravahi i inanahi da hivi tumaghanei. Yamna aubaina da orotona gwaghagwaghana i riwei ipa, “Natuꞌu, am ghohaꞌapoapoe a nota-tawaneꞌi.”    </div><div class='p'> <span class="verse" id="V6">6&#160;</span>Mai Jew ahi Raugagayo Tauviharaharamananahi ghehauhi kampa hi tughutughura ma ahi aunota wenanaꞌarena hivivi nuwa-notanota,   <span class="verse" id="V7">7&#160;</span>“God, Tau avana ghohaꞌapoapoei e notanota-tawaneꞌi. Aiwaꞌi aubaina da tauna we ravana nanaꞌarena e dedede? Tauna, God e teretere-ghaꞌirei; ma tauna e tereteregheꞌetana-meyei da tauna me God nanaꞌarena.”   </div><div class='p'> <span class="verse" id="V8">8&#160;</span>Maratagogi, Yesu aruwanei i haramanei da tauhi nanaꞌarena hivivi nuwa notanota, aubaina i riwehi ipa, “Aiwaꞌi aubaina weꞌi riwana ovivi nuwa-notenotei?   <span class="verse" id="V9">9&#160;</span>Metauna kauwana i teatea: da gwaghagwaghana ata riwei, ‘Am ghohaꞌapoapoe a nota-tawaneꞌi.’ Bo, ‘Ma vomahiri, am anieno ma vaini ma ma nae?’   <span class="verse" id="V10">10&#160;</span>Weꞌi kauwana a kaukauwei da taumi ona haramaneꞌi da <span class='k'>Rava Natuna</span><a href="#FN1" class="notemark">*<span class="popup"> Dan 7:13-15</span></a> ana riwapana au dobu e maꞌamaꞌae da ghohaꞌapoapoe ina nota-tawanehi.” Ma gwaghagwaghana i riwei ipa,   <span class="verse" id="V11">11&#160;</span>“A riwem; ma vomahiri; am anieno ma vaini ma ma nae am au numa!”   </div><div class='p'> <span class="verse" id="V12">12&#160;</span>Oroto ivo mahiri ma ana anieno i vaini ma maratagogi i nae. Patara hi inanai ma hi bahana guratei. Tauhi hi hauhepahi ma God hivo hepahepai ma hi ririwa, “Tauꞌai egha meyanai kauwa wenanaꞌarena ata inanai!”   </div><div class='s'>Yesu, Levi i ghorei </div> <div class='r'>(Mat 9:9-13; Luk 5:27-32)  </div><div class='p'> <span class="verse" id="V13">13&#160;</span>Yesu ana tauvotaghotagho maitehi <span class='tl'>Kapernaum</span> hi hopu-tawaneꞌi ma <span class='tl'>Galili</span> topana au gerahana hi naenae. Ma patara hi neꞌi, awarina ma tauna God riwana ahiꞌahina ivi haraharamanihi.   <span class="verse" id="V14">14&#160;</span>Ma i verau-nae ma oroto wavana Levi <span class='tl'>Alphaeus</span> natuna, ana bagibagi au gabuna i tughutughura ma mane i tamitami Rome gabemanina aubaina. Yesu i riwei, “Ma votaghotaghoiu!” Levi ivo mahiri ma ivi muri-taghotaghoi.    </div><div class='p'> <span class="verse" id="V15">15&#160;</span>Yesu ana tauvotaghotagho, mane tautamina ghehauhi, ma ghohaꞌapoapoe ravahi; tauhi, Yesu maitehi hivo taghotaghoi. Anatapuhi, Levi ana au numa hi amꞌam gogona.<a href="#FN2" class="notemark">†<span class="popup"> Pharisee, mane tautamihi ma rava ghehauhi hi ghoreghorei, ghoaꞌapoaꞌapoe ravahi, aubaina tauhi eteni ravahi maitehi hivo vobagibagi tagogi ma Moses ana raugagayo hi rau-raugahi.</span></a>   <span class="verse" id="V16">16&#160;</span><span class='k'>Pharisee</span> ma tauhi tagogihi Raugagayo Tauviharaharamanahi; tauhi hi inanai da Yesu mane tautamina ma ghohaꞌapoapoe ravahi maitehi hi amꞌam. Anina ma tauhi, Yesu ana tauvotaghotagho i riwei, ipa, “Aiwaꞌi aubaina Yesu, mane tautamahi ma ghohaꞌapoapoe ravahi maitehi he amꞌam?”   </div><div class='p'> <span class="verse" id="V17">17&#160;</span>Ma maranai Yesu weꞌi dedena nanaꞌarena i nononori; tauna, tauhi i riwehi, “Rava yawayawahanihi, tauvi yawahana egha hita ghoheghohehi. Ma rava doridoriahi; tauhi, tauvi yawahana he ghoheghohehi. Taꞌu egha ata neꞌi rava ahiahihi aubaihi. Eꞌegha da rava deghadeghahi aubaihi a neꞌi.”   </div><div class='s'>Hudi raubayadana </div> <div class='r'>(Mat 9:14-17; Luk 5:33-39)  </div><div class='p'> <span class="verse" id="V18">18&#160;</span>Maratagogi, John Taubabataito ana tauvotaghotagho ma Pharisee hi hudihudi. Ma rava ghehauhi, Yesu awarina hi neꞌi ma hi rau-bayadei hipa, “Aiwaꞌi aubaina John Taubabataito ana tauvotaghotagho ma Pharisee maitehi he hudihudi ma tam am tauvotaghotagho eꞌegha?”   </div><div class='p'> <span class="verse" id="V19">19&#160;</span>Yesu i pari-beyehi ipa, “Taumi o notanotai da tauhi tauviyaraga, tavine ana au am egha hina am bo? Eꞌegha! Maranai tavitavine vou-orotona, tauhi maitehi he maꞌamaꞌae, tauhi hita hudi ava.   <span class="verse" id="V20">20&#160;</span>Ma mara ina neꞌi da tavitavine vou-orotona, ana ghavia hina vaina-tawanei ma naꞌi maranaina ana rava hina hudi.”   </div><div class='p'> <span class="verse" id="V21">21&#160;</span> Ma i riwa ipa, “<span class='add'>Taꞌu kauwa vouna a neiyaꞌi, egha me taumi ami kauwa wadubona nanaꞌarena.</span> Egha aiyaꞌi ravana, gara wadubona ma wanawana-sikana, gara vounei ina hirahirama potaꞌi. Anona yamna rauogha awarina garana vouna, wadubona ina roroꞌi da gavogavona ina raꞌata.   <span class="verse" id="V22">22&#160;</span>Ma nanaꞌarena egha aiaꞌi, wine vouna ina vaini da wage wadubona awarina ina hiwaghi. Mepa da ina ghohai; yamna na wine wagena ina wana-vaipawai ma wage ina wana-hedari da wine ma wage ina apoapoe.”   </div><div class='s'>Yesu, Sabate i parivai-etaꞌetaꞌi </div> <div class='r'>(Mat 12:1-8; Luk 6:1-5)  </div><div class='p'> <span class="verse" id="V23">23&#160;</span> Maratagogi au <span class='k'>Sabate,</span> witi debagauna au horana, Yesu ana tauvotaghotagho maitehi hi naenae. Ma ana tauvotaghotagho, witi hi vaini da hi amꞌam.   <span class="verse" id="V24">24&#160;</span>Pharisee ghehauhi, we kauwana hi kaukauweiya hi inanai. Yamna aubaina da Yesu hi riwei, “U haramanei da ata <span class='k'>Raugagayo</span> i riwa da Sabate, yamna viyawahi marana. Aiwaꞌi aubaina da tauhi hevovo bagibagi?”   </div><div class='p'> <span class="verse" id="V25">25&#160;</span>Yesu i pari-beyehi ipa, “David ana tauvotaghotagho maitehi am hi hiraghe. Ma aiwaꞌi hi ghohai?<a href="#FN3" class="notemark">‡<span class="popup"> 1 Sam 21:1-6</span></a> Taumi o hiyavi ma aiwaꞌi aubaina anona egha otavi nuwa-notenotei?   <span class="verse" id="V26">26&#160;</span><span class='k'>Pirisi Gheghe Vavahaghana,</span> <span class='tl'>Abiata</span> ana au mara; David, God ana au numa i rui ma payawa ivi baghei. Pirisi <span class='tl'>Abiata,</span> payawa ghehauhi i verei; payawana yamna God awarina amꞌamverenana ma i verehi. Raugagayo e ririwa da piripirisi tauhi ava, nai payawana he aniani. David ana tauvotaghotagho maitehi, payawana hi ani ma God egha ita riwa da yamna kauwa apoapoena.”   </div><div class='p'> <span class="verse" id="V27">27&#160;</span>Ma Yesu ana riwa au damona i riwa ipa, “God, Sabate i ghohai rava vohaguna aubaina ma egha rava ita ghohai Sabate vohaguna aubaina.   <span class="verse" id="V28">28&#160;</span>Taꞌu <span class='k'>Rava Natuna.</span> Yamna aubaina taꞌu anina <span class='k'>Sabate</span> badana.”   </div><ul class='tnav'>
<li><a href='index.htm'>Mark</a></li>
<li><a href='MRK01.htm'>&lt;</a></li>
<li><a href='MRK.htm'>2</a></li>
<li><a href='MRK03.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V10">2:10:</a>
 <span class="ft">Dan 7:13-15</span></p>
<p class="f" id="FN2"><span class="notemark">†</span><a class="notebackref" href="#V15">2:15:</a>
 <span class="ft">Pharisee, mane tautamihi ma rava ghehauhi hi ghoreghorei, ghoaꞌapoaꞌapoe ravahi, aubaina tauhi eteni ravahi maitehi hivo vobagibagi tagogi ma Moses ana raugagayo hi rau-raugahi.</span></p>
<p class="f" id="FN3"><span class="notemark">‡</span><a class="notebackref" href="#V25">2:25:</a>
 <span class="ft">1 Sam 21:1-6</span></p>

<hr />
</div>
<div class="copyright">

<p align="center"><a href='copyright.htm'>© 2010 Wycliffe Bible Translators, Inc.</a></p>
</div>
</div></body></html>
