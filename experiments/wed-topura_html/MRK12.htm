<!DOCTYPE html>
<html lang="wed">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Topura (Wedau) Mark Mark 12</title>
<meta name="keywords" content="Topura (Wedau) Mark, wed, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mark</a></li>
<li><a href='MRK11.htm'>&lt;</a></li>
<li><a href='MRK.htm'>12</a></li>
<li><a href='MRK13.htm'>&gt;</a></li>
</ul>
<div class="main">
 
<div class='chapterlabel' id="V0"> 12</div><div class='s'>Grape vaovaona awanaina </div> <div class='r'>(Mat 21:33-46; Luk 20:9-19)  </div><div class='p'> <span class="verse" id="V1">1&#160;</span>Anina ma Yesu awanaꞌinei auwarihi i dede, “Mara tagogi oroto grape vaovaona i vaghoi, i gari, grape anibuyona i gharai ma anivipaꞌipaꞌi numana ivo wai.” Anina ma rava ghehauhi auwarihi i am verenei da grape vaovaona hitavi bagibagi ma tauna i nae au dobugheha. <a href="#FN1" class="notemark">*<span class="popup">Vineyard vaovaona yamna ghoroghorova wavana wine ma anona wavana yamna grape. Rava wei grapehi anona hetutupihapihaghi, he tereterehi ma mahina e rauwei da evivi waeni ma he umaumai Isa 5:1-2.</span></a>   </div><div class='p'> <span class="verse" id="V2">2&#160;</span>Marainana grape tamana ana mara i gheꞌeta, ana taunoya i pari-tawanei da ana ruva vainana aubaina.   <span class="verse" id="V3">3&#160;</span>Grape vaovana tauvi bagibagina ravahi, taniwaga ana taunoya hi vunuboꞌai ma kwakwavina hi pari-tawanana meyei.   <span class="verse" id="V4">4&#160;</span>Taniwaga, taunoya ghehauna i pari-tawanei ma grape vaovaona tauvi bagibagina ravahi, koyana hi rau-mutumutui ma hivi tepahubai.   <span class="verse" id="V5">5&#160;</span>Ma taunoya ghehauna i pari-tawanei ma tauna hivi hiragheni ma kauwana tagogina hi kauwei taunoya ghehauhi auwarihi, ghehauhi hi rau-mutunaiyehi ma ghehauhi hivi hiraghenihi.   <span class="verse" id="V6">6&#160;</span>Rava tagogiava i maeterei yamna taniwaga natuohohina ma au damona taniwaga natuohohina ana nuwavainana, i pari-tawanei ma ipa, “natuꞌu, hinavi virei.”   <span class="verse" id="V7">7&#160;</span>Ma grape vaovaona tauvi bagibagina ravahi, hi riwanameyehi hipa: weꞌi taniwaga natuna, ona neꞌi, tana vunui ma ana grape vaovaona tanavi taniwagei.   <span class="verse" id="V8">8&#160;</span>Anina ma tauhi taniwaga natuna hi vunui ma hivi hiragheni ma tupuwana hi tawanana hopunei.   </div><div class='p'> <span class="verse" id="V9">9&#160;</span>Yesu i rau-bayada, “Grape vaovaona taniwagana aiwaꞌi ghehauna ina ghohai?” Tauna ina nei da grape vaovaona tauvi bagibagihi inavi pupuhi ma grape vaovaohi rava ghehauhi ina verehi.<a href="#FN2" class="notemark">†<span class="popup">See Luk 13:34-35</span></a>   <span class="verse" id="V10">10&#160;</span>Taumi warihagha hi girugirumiya o hiyavi bo eꞌegha?  </div><div class='q'>“Tau raunuma tuwatuwaꞌoroto hi paripari-viraiya muriyaꞌi  </div><div class='q2'>hi inana da tauna tuwatuwa kauwa.”<a href="#FN3" class="notemark">‡<span class="popup">Yesu tauna God ana numataparoro vouna ana tuwatuwaꞌoroto. Eph 2:19-21.</span></a>   </div><div class='q'> <span class="verse" id="V11">11&#160;</span>Weꞌi yamna Bada i ghohai; ma au matata inanana i ahi kauwa.<a href="#FN4" class="notemark">§<span class="popup">read this talk in Psa 118:22-23.</span></a>   </div><div class='p'> <span class="verse" id="V12">12&#160;</span>Jew babadahi hi ghohei da Yesu hita pani, anonana tauhi hi haramanei da wei awanaꞌina yamna tauhi e dededehi. Wate tauhi patara hi rovowehi aubaina hi voterei ma hi nae.   </div><div class='s'>Takisi vimaihana Sisa awarina </div> <div class='r'>(Mat 22:15-22; Luk 20:20-26)  </div><div class='p'> <span class="verse" id="V13">13&#160;</span>Parisis ma Herod ana rava, ghehauhi hi pari-tawanehi, da Yesu hita rau-dadani.   <span class="verse" id="V14">14&#160;</span>Hi nei awarina ma hi riwei, “Tauviharaharamana, tauai a haramanei da tam egha uta morumoru, ma utavi bainaenae. Anonana tam egha rava uta rovorovowehi ma riwa kauwei God ana ghoha evivi haraharamanei. Ma riweꞌai da raugagayo e maꞌamaꞌae bo eꞌegha da Rome ahi guyau wavana <span class='tl'>Sisa</span> ana takisi atavi maihei? Tauꞌai ana vimaiha bo eꞌegha?”   </div><div class='p'> <span class="verse" id="V15">15&#160;</span>Ma Yesu ahi moru i haramanei, aubaina i pari-beyei, ipa, “Aiwaꞌi aubaina o rau-raudadaniu? Roman manena ona neiyaꞌi da ana inanai.”   </div><div class='p'> <span class="verse" id="V16">16&#160;</span>Mane tagogi hi neiyaꞌi Yesu awarina ma i rau-bayadehi, “Weꞌi ayaꞌi aruwana ma wavana?”  </div><div class='p'>Ma hi pari-beyei, hipa, “<span class='tl'>Sisa</span> wavana ma aruawana”   </div><div class='p'> <span class="verse" id="V17">17&#160;</span>Yesu i riwehi, “Yamna aubaina, aiwaꞌi da <span class='tl'>Sisa</span> gharinei, <span class='tl'>Sisa</span> ona verei ma aiwaꞌi da God gharinei, God ona verei.” Ma Yesu hi bahei.   </div><div class='s'>Hirahiraghehi ahi vomahiri vitarapirina </div> <div class='r'>(Mat 22:23-33; Luk 20:27-40)  </div><div class='p'> <span class="verse" id="V18">18&#160;</span>Sadusi ghehauhi, hiragheyei vomahirina egha hitavi tumaghanei yamna aubaina hi nei Yesu awarina ma hi rau-bayadei.   <span class="verse" id="V19">19&#160;</span>“Tauviharaharamana, Moses ana raugagayo wenanaꞌarena i girumi aubaita: mepada oroto ina hiraghe ma hiwapena egha itavi natuna, orotona ana teverana hiwapena ina ravaghi da rowarowa hinavi tupui da turana hirahiraghena aubaina.<a href="#FN5" class="notemark">*<span class="popup">Deu 25:5-6</span></a>   <span class="verse" id="V20">20&#160;</span>Mara tagogi oroꞌoroto 7 (ayohi tagogi) ma hi maꞌamaꞌae. Tautuwagha i tavine da egha natunatuna ma i hiraghe.   <span class="verse" id="V21">21&#160;</span>Ma viruwaina wavinena tagogina iravaghi. Wate nanaꞌarena egha hitavi natuna ma orotona i hiraghe. Kauwana tagogina turahi vitonuina awarina i tupuwa,   <span class="verse" id="V22">22&#160;</span>maemae terenahi 7 wavinena tagogina hi ravaghi ma egha hitavi natuna ma hi hiraghe. Au damona wavinena i hiraghe.   <span class="verse" id="V23">23&#160;</span>Maranaina vomahirime ana au mara metauna orotona apo awana?”   </div><div class='p'> <span class="verse" id="V24">24&#160;</span>Yesu i pari-beyehi ipa, O nota boꞌa ghagha! Ma o haramanei aiwaꞌi aubaina? Anonana taumi God riwana ana riwapana egha ota haramanei.   <span class="verse" id="V25">25&#160;</span>Maranaina hirahiraghehi, hiragheyei, hina vomahiri, yamna tauhi me aneya au mara ma egha hina tavine.   <span class="verse" id="V26">26&#160;</span>Ma marina, hirahiraghehi ahi vomahirime, vitarapirina. Moses ana buka o hiyavi bo eꞌegha; eyagi i araꞌarahiyana awarina, kampa i girumi da, God, Moses i riwei, “Tau Abraham ana God, Isaac ana God ma Jacob ana God.<a href="#FN6" class="notemark">†<span class="popup">Exo 3:6</span></a>   <span class="verse" id="V27">27&#160;</span>Yamna yawayawahanihi ahi God ma egha hirahiraghehi. Anina o nota boꞌa kauwa.”   </div><div class='s'>Raugagayo Ghaeghaena ma gheghe Guratanana </div> <div class='r'>(Mat 22:34-40; Luk 10:25-28)  </div><div class='p'> <span class="verse" id="V28">28&#160;</span>Anina ma raugagayo tauvi haraharamanana tagogi, i neꞌi ma aiwaꞌi hivivi tarapiriyei i nonori ma i inanai da Yesu, Sadusi, i pari-beyana kauwehi. Yamna aubaina i nei Yesu awarina ma i rau-bayadei, “Metauna raugagayona i gheꞌeta guratana?”   </div><div class='p'> <span class="verse" id="V29">29&#160;</span>Yesu i pari-beyei ipa, “Raugagayo ghaeghaena ma gheghe guratanana weꞌi: ‘Mai Israel ona rau-tanighana! Bada ata God yana tauna ava ata Bada.   <span class="verse" id="V30">30&#160;</span>Nuwanuwami taputapunei, horami taputapunei, ami nota taputapunei ma ami riwapana taputapunei onavi nuwavainei.’<a href="#FN7" class="notemark">‡<span class="popup">Deu 6:4-5</span></a>   <span class="verse" id="V31">31&#160;</span>Raugagayo gheghe guratanana, viruwaina yamna weꞌi: ‘Rava ghehauhi mavi nuwavainei me tam evivi nuwavaina meyem nanaꞌarena. Weꞌi raugagayohi ruwaghahi i ghe vavahagha, egha me ghehauhi nanaꞌarena.’ ”<a href="#FN8" class="notemark">§<span class="popup">Lev 19:18</span></a>   </div><div class='p'> <span class="verse" id="V32">32&#160;</span>Raugagayo tauvi haraharamanana, Yesu i riwei, “U riwa kauwa, God tagogiava ma egha mepa ghehauna ita maꞌamaꞌae.”<a href="#FN9" class="notemark">*<span class="popup">Deu 4:35</span></a>   <span class="verse" id="V33">33&#160;</span>Yamna aubaina God mavi nuwavainei, horam taputapunei, am nota taputapunei ma am riwapana taputapunei ma maeturam mavi nuwavainei me tam evivi nuwavaina meyem, nanaꞌarena. Wei raugagayohi ghe guratana egha me puyo apuꞌapunana bo puyo ghehauhi nanaꞌarena.   </div><div class='p'> <span class="verse" id="V34">34&#160;</span>Yesu ravana, mayana i vaini da nuwahuyehuyei i pari-beyana aubaina da i riwei, “Wei raugagayohi i raꞌata guratana egha me puyo araꞌaratana bo puyo ghehauhi nanaꞌarena.” Wei au murina, egha ayaꞌi ghehauna, ita rau-tepatora da Yesu ita rau-bayadana meyei.   </div><div class='s'>Ayai Natuna Keriso </div> <div class='r'>(Mat 22:41–23:36; Luk 20:41-47)  </div><div class='p'> <span class="verse" id="V35">35&#160;</span>Yesu au temple ivivi haraharamana ma wenanaꞌarena i rau-bayada, “Aiwaꞌi aubaina, raugagayo tauvi haraharamanahi, he ririwa da Mesaiya yamna David, natuna?   <span class="verse" id="V36">36&#160;</span>Aruwa Vivivireina David i rau-hepai da we nanaꞌarena i riwa:  </div><div class='q'>‘Bada aꞌu Bada, i riweꞌi.  </div><div class='q2'>Weka, au ahuohohiu ma tughura,  </div><div class='q'>da maranana am ghaviya,  </div><div class='q2'>aem au gabaurina ana terehi.’   </div><div class='p'> <span class="verse" id="V37">37&#160;</span>“David taunei e ririwa da au Bada menanaꞌarena ma Mesaiya, David natuna?”   </div><div class='p'> <span class="verse" id="V38">38&#160;</span>Yesu ana au viharaharamana, ipa, “Raugagayo tauvi haraharamanahi ona inana kauwehi. Tauhi hi ghohei da gara manamanaihi hina oteni ma hina bababaranae, boru au gabuhi ma au maketi rava anavi virahi, hina nenebeyehi.   <span class="verse" id="V39">39&#160;</span>Pari au numana tauhi anitughura, vinevinena he vaivaini ma au toreha, gabu ahiahihi he vaivaini.   <span class="verse" id="V40">40&#160;</span>Tauhi hiwahiwape he rau-kwayekwayehi ma he rau-iviꞌapoapoeyehi ma pari manamanainei au matamata hevivi morumoru. Tauhi ravahi nanaꞌarena ahi kovogha ina raꞌata guratana.”   </div><div class='s'>Hiwape ana puyo </div> <div class='r'>(Luk 21:1-4)  </div><div class='p'> <span class="verse" id="V41">41&#160;</span>Maranaina Yesu mane aniterenana au ririvana i tughutughura ma ivi neneghana ma rava hi puyopuyo. Rava mahumahurahi mane ghaeghaena ma maghamaghauhi hi tereterei.   <span class="verse" id="V42">42&#160;</span>Anina ma hiwape dabudabuꞌarana, i nei ma ana puyo mane haburuna i terei.   <span class="verse" id="V43">43&#160;</span>Yesu ana tauvotaghotagho i rau-ghoreghorehi ma i pari-verehi, “A ririwana kauwemi, Weꞌi hiwapena dabudabuꞌarana ana puyo i teretereꞌiya yana i raꞌata guratana egha me rava ghehauhi.   <span class="verse" id="V44">44&#160;</span>Rava ghehauhi ahi mahura maemaeterenana hi puyowei ma wei wavinena dabudabuꞌarana, aiwaꞌi da awarina i maꞌamaꞌae, anatapunana i amverenei.”   </div><ul class='tnav'>
<li><a href='index.htm'>Mark</a></li>
<li><a href='MRK11.htm'>&lt;</a></li>
<li><a href='MRK.htm'>12</a></li>
<li><a href='MRK13.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">12:1:</a>
<span class="ft">Vineyard vaovaona yamna ghoroghorova wavana wine ma anona wavana yamna grape. Rava wei grapehi anona hetutupihapihaghi, he tereterehi ma mahina e rauwei da evivi waeni ma he umaumai Isa 5:1-2.</span></p>
<p class="f" id="FN2"><span class="notemark">†</span><a class="notebackref" href="#V9">12:9:</a>
<span class="ft">See Luk 13:34-35</span></p>
<p class="f" id="FN3"><span class="notemark">‡</span><a class="notebackref" href="#V10">12:10:</a>
<span class="ft">Yesu tauna God ana numataparoro vouna ana tuwatuwaꞌoroto. Eph 2:19-21.</span></p>
<p class="f" id="FN4"><span class="notemark">§</span><a class="notebackref" href="#V11">12:11:</a>
<span class="ft">read this talk in Psa 118:22-23.</span></p>
<p class="f" id="FN5"><span class="notemark">*</span><a class="notebackref" href="#V19">12:19:</a>
<span class="ft">Deu 25:5-6</span></p>
<p class="f" id="FN6"><span class="notemark">†</span><a class="notebackref" href="#V26">12:26:</a>
<span class="ft">Exo 3:6</span></p>
<p class="f" id="FN7"><span class="notemark">‡</span><a class="notebackref" href="#V30">12:30:</a>
<span class="ft">Deu 6:4-5</span></p>
<p class="f" id="FN8"><span class="notemark">§</span><a class="notebackref" href="#V31">12:31:</a>
<span class="ft">Lev 19:18</span></p>
<p class="f" id="FN9"><span class="notemark">*</span><a class="notebackref" href="#V32">12:32:</a>
<span class="ft">Deu 4:35</span></p>

<hr />
</div>
<div class="copyright">

<p align="center"><a href='copyright.htm'>© 2010 Wycliffe Bible Translators, Inc.</a></p>
</div>
</div></body></html>
