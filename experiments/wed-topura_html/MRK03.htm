<!DOCTYPE html>
<html lang="wed">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Topura (Wedau) Mark Mark 3</title>
<meta name="keywords" content="Topura (Wedau) Mark, wed, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mark</a></li>
<li><a href='MRK02.htm'>&lt;</a></li>
<li><a href='MRK.htm'>3</a></li>
<li><a href='MRK04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Yesu, Oroto urana kebekebena ivi yawahani </div> <div class='r'>(Mat 12:9-14; Luk 6:6-11)  </div><div class='p'> <span class="verse" id="V1">1&#160;</span>Mara gheha au <span class='k'>Sabate,</span> Yesu i naeme pari au numana ma oroto urana kebekebena i inanai; kampa i tughutughura.   <span class="verse" id="V2">2&#160;</span>Ma Pharisee ghehauhi hi ghohei da Yesu hitavi wavui. Yamna aubaina tauhi hi inana taghotaghonaiyei da hita inanai; apo au Sabate orotona itavi yawahani bo eꞌegha.   <span class="verse" id="V3">3&#160;</span>Ma Yesu, orotona urana kebekebena i riwei, “Ma neꞌi au naona ma mahiri.”   <span class="verse" id="V4">4&#160;</span>Ma Yesu, rava i rau-bayadehi ipa, “Sabate au marana, metauna kauwana i ahi: ahi bo apoapoe, tanavi yawahana bo tanavi hiraghena?”  </div><div class='p'>Tauhi anatapuhi hi genuwana.   <span class="verse" id="V5">5&#160;</span>Yesu ana amoghaighaina i inana viravira. Au baina tauhi, koyahi i bagibagi ma tauna horana i boya kauwei. Yesu, oroto urana kebekebena i riwei ipa, “Uram mavi yoyoi.” Tauna urana ivi yoyoi ma urana i yawahana.   <span class="verse" id="V6">6&#160;</span>Ma Pharisee hi nae Herod ana rava auwarihi,<a href="#FN1" class="notemark">*<span class="popup">Herod ana rava anona yamna mai Jew ahi boru, tauhi aiyavoꞌi Rome gabemanina hevovo hagui. Tauhi ahi bada guyau Herod Antipas. Mai Jew maghamaghauhi ma mai Pharisee maiteni, hi notai da Herod ana rava tauhi tauvi benabenam ahi rava ohohina auwarihi.</span></a> ma ahi oga hi tarai da Yesu me hitavi hiraghenanei.    </div><div class='s'>Patara ghaeghaena, Yesu hivo taghotaghoi </div> <div class='p'> <span class="verse" id="V7">7-8&#160;</span>Yesu ana tauvotaghotagho maiteni hita vainameyehi ma hi nae <span class='k'>Galili</span> topana au gerahana. Ma rava maghamaghauhi, Yesu aiwaꞌi i kaukauweiya tuyeghana hi nonori aubaina mai: <span class='k'>Judiya,</span> <span class='k'>Jerusalem,</span> <span class='tl'>Idumea</span> ma dobu ghehauhi, <span class='tl'>Jordan</span> wairana au babagehauna, <span class='tl'>Tyre</span> ma <span class='tl'>Sidon;</span> anatapuhi, tauna awarina hi neꞌi.   <span class="verse" id="V8">9-10&#160;</span>Yesu, rava maghamaghauhi ivi yawahanihi. Ma yamna aubaina da doridoriahi hivi am-dududu nae; tauna vodadanana aubaina. Tauna egha ita ghohei da hina gariuꞌumi. Aubaina da ana tauvotaghotagho i riwehi da waga hivo kaukauwei.   <span class="verse" id="V11">11&#160;</span>Maranaina, aruwa-apoapoehi rava au horahi, Yesu hi inainanai. Tauhi, tauna au naona hi peꞌupeꞌu ma hi garagarara, “Tam God Natuna.”   </div><div class='p'> <span class="verse" id="V12">12&#160;</span>Ma Yesu i rau-gamopotahi da havena tauhi hitavi hegha da tauna aiyaꞌi.   </div><div class='s'>Yesu, ana Apostle 12 i vinehi </div> <div class='r'>(Mat 10:1-4; Luk 6:12-16)  </div><div class='p'> <span class="verse" id="V13">13&#160;</span>Yesu ana tauvotaghotagho maitehi au oya hi ghae ma kampa oroꞌoroto ana ghohanei i ghorehi ma hi nae awarina.   <span class="verse" id="V14">14&#160;</span>Oroto 12 i vinehi ma ivi wavahi <span class='k'>Apostle.</span><a href="#FN2" class="notemark">†<span class="popup">Apasolanona Greek ponanei paritawanai.</span></a> Ma ipa, “A vinemi da maiteꞌu tana maꞌae ma muriyai ana paritawanemi rauguguya aubaina.”   <span class="verse" id="V15">15&#160;</span>Ma God ana rewapanei aruwa-apoapoehi rava au horahi onavi hopunihi.   </div><div class='p'> <span class="verse" id="V16">16&#160;</span>Tauhi 12 i vinevinehi ahi wava yamna,  </div><div class='li'>Simon ivi wavai Peter,<a href="#FN3" class="notemark">‡<span class="popup">Peter anona “Ghaꞌima”</span></a>   </div><div class='li'> <span class="verse" id="V17">17&#160;</span>ma Zebedi natunatuna James ma ana tevera John, ivi wavahi <span class='tl'>Boanerges,</span> anona waiparara natunatuna,   </div><div class='li'> <span class="verse" id="V18">18&#160;</span>Andrew,  </div><div class='li'>Philip,  </div><div class='li'>Bartholomew,  </div><div class='li'>Matthew,  </div><div class='li'>Thomas,  </div><div class='li'>James, Alphaeus natuna,  </div><div class='li'>Thaddaeus,  </div><div class='li'>Simon tauna Zealot,<a href="#FN4" class="notemark">§<span class="popup">Zealot anona yamna mai Jew ma tauhi Roman hevivi am paripariyehi.</span></a>   </div><div class='li'> <span class="verse" id="V19">19&#160;</span>ma Judas Iscariot tauna, Yesu tau-vibenabename ina.   </div><div class='s'>Rava hipa, Aruwa-apoapoena, Yesu evivi badei. </div> <div class='r'>(Mat 12:22-32; Luk 11:14-23; 12:10)  </div><div class='p'> <span class="verse" id="V20">20&#160;</span>Yesu ana tauvotaghotagho maitehi hi naeme au numa. Ma patara upumahi hi riyehi da tauhi egha tagotagogina da hita am.   <span class="verse" id="V21">21&#160;</span>Ma Yesu ana ghughuni tauna, tuyeghana hi nonori ma hipa, “Tauna i buꞌuwa.” Yamna aubaina ana ghughuni hi neꞌi da tauna hita taravaini.   </div><div class='p'> <span class="verse" id="V22">22&#160;</span><span class='k'>Raugagayo Tauviharaharamanahi</span> ghehauhi, <span class='tl'>Jerusalemei</span> hi nei ma hipa, “Aruwa-apoapoehi ahi bada <span class='tl'>Beꞌelzebub</span>, Yesu au horana i rui. Ma yamnei aruwa-apoapoehi evivi hopunihi.”   </div><div class='p'> <span class="verse" id="V23">23&#160;</span>Yamna aubaina Yesu, Raugagayo tau-viharaharamanahi i ghorehi ma i awanaꞌi, ipa, “Menanaꞌarena ma <span class='k'>Satan,</span> aineyana inavi hopuna meyei?   <span class="verse" id="V24">24&#160;</span>Mepa da dobu ravahi hinavi kahakaha ma hinavi ghaviya vivira, yamna dobuna ina peꞌu.   <span class="verse" id="V25">25&#160;</span>Ma nanaꞌarena ghughuni hinavi kahakaha ma hinavi ghaviya vivira; nai ghughuni ina peꞌu.   <span class="verse" id="V26">26&#160;</span>Inapa Satan ana dam hinavi kahakaha ma hinavi ghaviya vivira, apo hina peꞌu.   <span class="verse" id="V27">27&#160;</span>Taudanene egha tagotagogina da oroto virewapanana ana au numa ina rui ma ana purapura ina danenei. Au naona orotona ghuravei ina raghiraghihi ma muriyai ina danene.   <span class="verse" id="V28">28&#160;</span>Riwa vaimahiei a ririwemi, God, ami ghohaꞌapoapoe ma ami terevaidegha anatapuhi ina nota tawaneꞌi.   <span class="verse" id="V29">29&#160;</span>Ma aiyaꞌi ravana, <span class='k'>Aruwa Vivivireina</span> e tereterevaideghei; God apo egha na ravana ina rupeni. Tauna, yamna ghohaꞌapoapoe maemae vavahaghana i ghohai.”   <span class="verse" id="V30">30&#160;</span>Yesu wenanaꞌarena i babani, aubaina tauna, Aruwa Vivivireinei aruwa-apoapoehi ivivi hopunihi ma rava hipa “Tauna, aruwa-apoapoena i ruini.”<a href="#FN5" class="notemark">*<span class="popup">Raugagayo tau viharaharamanihi Yesu hi tereterevaideghehi da *Aruwa Vivivireina ana bagibagi yamna baravu da parauma. God egha ami ghohaꞌapoapoei ina nota-tawanei ina pa ona terevaidegha hi ghirighiri.</span></a>   </div><div class='s'>Yesu ana ghughuni ohohina </div> <div class='r'>(Mat 12:46-50; Luk 8:19-21)  </div><div class='p'> <span class="verse" id="V31">31&#160;</span>Yesu ayona ma varevarehina hi nei da au dowa hi mahimahiri ma riwa hi pari-tawaneꞌi da tauna ita nei tauhi auwarihi.   <span class="verse" id="V32">32&#160;</span>Ma patara, tauna hi tughura kwaviviroi ma tauhi, Yesu hi riwei hipa, “U nonori! Ayom ma varevarehim au dowa ma he ghoheghohem.”   </div><div class='p'> <span class="verse" id="V33">33&#160;</span>Yesu i pari-beyehi ipa, “Aiyaꞌi ayoꞌu ma varevarehiu?”   <span class="verse" id="V34">34&#160;</span>Anina ma Yesu, tauhi hi tughutughura i inanahi ma ipa, “Ona inana! We tauhi ayoꞌu ma varevarehiu!   <span class="verse" id="V35">35&#160;</span>Aiyaꞌi God ana ghohana e kaukauweiya tauna, ayoꞌu, novuꞌu ma varehiu.”   </div><ul class='tnav'>
<li><a href='index.htm'>Mark</a></li>
<li><a href='MRK02.htm'>&lt;</a></li>
<li><a href='MRK.htm'>3</a></li>
<li><a href='MRK04.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V6">3:6:</a>
<span class="ft">Herod ana rava anona yamna mai Jew ahi boru, tauhi aiyavoꞌi Rome gabemanina hevovo hagui. Tauhi ahi bada guyau Herod Antipas. Mai Jew maghamaghauhi ma mai Pharisee maiteni, hi notai da Herod ana rava tauhi tauvi benabenam ahi rava ohohina auwarihi.</span></p>
<p class="f" id="FN2"><span class="notemark">†</span><a class="notebackref" href="#V14">3:14:</a>
<span class="fk">Apasol</span><span class="ft">anona Greek ponanei paritawanai.</span></p>
<p class="f" id="FN3"><span class="notemark">‡</span><a class="notebackref" href="#V16">3:16:</a>
<span class="ft">Peter anona “Ghaꞌima”</span></p>
<p class="f" id="FN4"><span class="notemark">§</span><a class="notebackref" href="#V18">3:18:</a>
<span class="ft">Zealot anona yamna mai Jew ma tauhi Roman hevivi am paripariyehi.</span></p>
<p class="f" id="FN5"><span class="notemark">*</span><a class="notebackref" href="#V30">3:30:</a>
<span class="ft">Raugagayo tau viharaharamanihi Yesu hi tereterevaideghehi da *Aruwa Vivivireina ana bagibagi yamna baravu da parauma. God egha ami ghohaꞌapoapoei ina nota-tawanei ina pa ona terevaidegha hi ghirighiri.</span></p>

<hr />
</div>
<div class="copyright">

<p align="center"><a href='copyright.htm'>© 2010 Wycliffe Bible Translators, Inc.</a></p>
</div>
</div></body></html>
