<!DOCTYPE html>
<html lang="wed">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Topura (Wedau) Mark Mark 11</title>
<meta name="keywords" content="Topura (Wedau) Mark, wed, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mark</a></li>
<li><a href='MRK10.htm'>&lt;</a></li>
<li><a href='MRK.htm'>11</a></li>
<li><a href='MRK12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>Yesu au Jerusalem i rui </div> <div class='r'>(Mat 21:1-11; Luk 19:28-40; Jhn 12:12-19)  </div><div class='p'> <span class="verse" id="V1">1&#160;</span>Tauhi Jerusalem hi tutugheregherei, au Bethphage ma Bethany, Olives oyana au gheregherena ma ana tauvotaghotagho ruwagha i aiparitawanehi,   </div><div class='p'> <span class="verse" id="V2">2&#160;</span>Ma we nanaꞌarena i riwehi, “Ona nae meyagaina au naota awarina ma marainana au meyagaina ona ruirui, apo <span class='tl'>donki</span> ghaubona raghiraghitana ma egha aiyaꞌi ita gerugeruiya ona inanai, ona kaiweni ma weka ona neiyai.   <span class="verse" id="V3">3&#160;</span>We kauwana ona ghohaghohai ma aiyaꞌi ina rau-bayademi da aiwaꞌai aubaina o ghohaghohai, yamna ona riwei, ‘Bada i ghoheghohei, mara tupona ava aubaina ma inapari tawanana meyeiyai.’ ”   </div><div class='p'> <span class="verse" id="V4">4&#160;</span>Tauhi hi nae da <span class='tl'>donki</span> raghiraghitana, metaeta au naona hi inanai ma hi kaiweni.   <span class="verse" id="V5">5&#160;</span>Taumahiri, hi inanahi ma hipa, “Aiwaꞌi aubaina <span class='tl'>donki</span>na o kaikaiweni?”   </div><div class='p'> <span class="verse" id="V6">6&#160;</span>Yesu ponana hi pari-verehi ma tauhi hivi aninehi.   <span class="verse" id="V7">7&#160;</span>Donki hi naiyei Yesu awarina ma gara au uputuwana hi hesi ma tauna i geru.<a href="#FN1" class="notemark">*<span class="popup"> See 2 Kings 9:12-13</span></a>   <span class="verse" id="V8">8&#160;</span>Rava maghamaghauhi gara au etanai hita uri ma ghehauhi ai ruguruguna hi yavahehi.   <span class="verse" id="V9">9&#160;</span>Ma rava ghehauhi etanai hi raveni ma ghehauhi hivi muri ma hi garagarara:  </div><div class='q'>“<span class='tl'>Hosanna</span>, viahiꞌahinana, aiyai tauna God wavanei, i neꞌi,<a href="#FN2" class="notemark">†<span class="popup"> </span></a> <a href="#FN3" class="notemark">‡<span class="popup"> au naona anona yamna, marina mavi yawahaniai ma muriyai hivi rai da rava hevovo hepahepai ma hevivi egwayauwei.</span></a>   </div><div class='m'> <span class="verse" id="V10">10&#160;</span>Viꞌahiꞌahinana, e nenei da inavi bada me amata David; <span class='tl'>Hosanna </span> au aidamo.”   </div><div class='p'> <span class="verse" id="V11">11&#160;</span>Yesu au Jerusalem i rui ma i ghae au temple, aiwaꞌi anatapuna i tuvirevirei ma madegha i kwahakwaha aubaina ana Aposel 12 maitehi hi nae au Bethany.   </div><div class='s'>Yesu kaiyaha i kuvari </div> <div class='r'>(Mat 21:18-19)  </div><div class='p'> <span class="verse" id="V12">12&#160;</span>Mara tomgheha, tauhi au Bethany da hi ghaeghae au Jerusalem ma Yesu am i hiraghe.   <span class="verse" id="V13">13&#160;</span>Au uwama ma kaiyaha ana ruguruguna i inanai, i nae da ita inanai, anaꞌanona bo eꞌegha. Kaiyahana ruguruguna ava aubaina ai uwauwa egha ahi mara.   <span class="verse" id="V14">14&#160;</span>Ana tauvotaghotagho, hi rau-rautanighana ma kaiyahana i kuvari, “Egha meyanai aiyaꞌi anom ina ammeyei!”   </div><div class='s'>Yesu tauvi gimagimara ivi yaghaghana hopunehi </div> <div class='r'>(Mat 21:12-17; Luk 19:45-48; Jhn 2:13-22)  </div><div class='p'> <span class="verse" id="V15">15&#160;</span>Maranana au Jerusalem hi gheꞌeta ma Yesu au temple i rui ma tauvi gimagimara ivi yaghaghana hopunehi. Mane tausenisihi ma kiu taugimarehi ahi teiboro ma ahi anitughura ivi touvirahi,<a href="#FN4" class="notemark">§<span class="popup"> Dobugheha manena hi senisenisi virai</span></a>   <span class="verse" id="V16">16&#160;</span>ma ivi ghaꞌa da temple au orana egha aiyaꞌi inavi gimagimara.   <span class="verse" id="V17">17&#160;</span>Viharaharamana ivi kareni ma i riwehi, “God riwana hi girumi da, aꞌu numa yamna pari numana aubaihi<a href="#FN5" class="notemark">*<span class="popup"> See Isa 56:7</span></a>  </div><div class='q'>ma taumi o ghohai da me taudanedanene ahi gabu.” <a href="#FN6" class="notemark">†<span class="popup"> See Jer 7:11-15</span></a>   </div><div class='p'> <span class="verse" id="V18">18&#160;</span>Pirisi ghaeghaehi ma raugagayo tauvi haraharamanahi hi nonori mavi hiraghenana ogatarana hivi kareni, anona tauhi hi rovowei aubaina patara ghaeghaenana ana viharaharamana hi bahebahei.   </div><div class='p'> <span class="verse" id="V19">19&#160;</span>Aubigai, Yesu ana tauvotaghotagho maitehi Jerusalem hi netawanei.   </div><div class='s'>Kaiyaha i poꞌi </div> <div class='r'>(Mat 21:20-22)  </div><div class='p'> <span class="verse" id="V20">20&#160;</span>Hubahubanai tauhi hi naenaeme ma kaiyahana hi inanai da i poi.   <span class="verse" id="V21">21&#160;</span>Peter Yesu ana dede i notai ma i riwei, “Ma inana! Kaiyahana u kuvakuvariya i hiraghe.”   </div><div class='p'> <span class="verse" id="V22">22&#160;</span>Yesu i pari-beyehi, “God awarina onavi tumaghana.   <span class="verse" id="V23">23&#160;</span>A ririwana kauwemi, aiyaꞌi da wei oyana ina riwei da inavo mahiri ma ina tawanana meyei au boga ma egha ina nuwahaburu ma aiwaꞌi i yatoyatoniya inavi tumaghanei apo i ririweiya ina tupuwa.   <span class="verse" id="V24">24&#160;</span>Wei yamna aubaina a riwemi, maranana o rau-raupari ma aiwai ovivi baghei ma ovi tumaghana da o vaini ma aiwai ovivi baghei God ina veremi.   <span class="verse" id="V25">25-26&#160;</span>Ma marainana o rau-raupari, maeturaturam ahi ghohaboa awarimi ona nota tawanei, yamnei amam au mara taumi ami ghohaboꞌa ina nota tawanei. Ma ina pa egha ona nota tawanei apo amami au mara egha ami ghohaboꞌa ina nota tawanei.”   </div><div class='s'>Jew babadahi Yesu ana vibada hivi tarapiriyei </div> <div class='r'>(Mat 21:23-27; Luk 20:1-8)  </div><div class='p'> <span class="verse" id="V27">27&#160;</span>Tauhi hi nememei au Jerusalem ma Yesu temple au horana i rui, piripirisi ghaeghaehi, raugagayo tauvi haraharamanahi ma babada ghehauhi hi nei Yesu awarina,   <span class="verse" id="V28">28&#160;</span>ma hi rau-bayadei, “Aiwaꞌi riwapananei wei ghohahi e ghohaghohahi? Aiyaꞌi riwapanana i verem?”   </div><div class='p'> <span class="verse" id="V29">29&#160;</span>Yesu i pari-beyehi, “Taꞌu raubayada tagogi ana raubayademi ma ina pa onapari beyeꞌu, yamna ana riwemi da aiwaꞌi riwapananei we ghohahi a ghohaghohai.   <span class="verse" id="V30">30&#160;</span>Ona riweꞌu, John mepa ana riwapana i vaini da i bababataito: yamna Godei bo ravei?”   </div><div class='p'> <span class="verse" id="V31">31&#160;</span>Tauhi hivi tarapiri vivira, “Aiwaꞌi tana yatoni? Ina pa tana riwa da Godei; apo ina pa, aiwaꞌi aubaina da John egha otavi tumaghanei?   <span class="verse" id="V32">32&#160;</span>Ina pa tana riwa da ravei...” Tauhi rava hi rovowehi aubaina rava anataputapuhi hi ririwa da John anina peroveta.<a href="#FN7" class="notemark">‡<span class="popup"> See Luk 20:6</span></a>   <span class="verse" id="V33">33&#160;</span>Yamna aubaina tauhi Yesu hi pari-beyei hipa, “Tauai egha ata haramanei.” Yesu tauhi i riwehi, “Yamna aubaina da taꞌu egha ana riwemi, aiwaꞌi riwapananei we kauwahi a kaukauwehi.”   </div><ul class='tnav'>
<li><a href='index.htm'>Mark</a></li>
<li><a href='MRK10.htm'>&lt;</a></li>
<li><a href='MRK.htm'>11</a></li>
<li><a href='MRK12.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V7">11:7:</a>
 <span class="ft">See 2 Kings 9:12-13</span></p>
<p class="f" id="FN2"><span class="notemark">†</span><a class="notebackref" href="#V9">11:9:</a>
 </p>
<p class="f" id="FN3"><span class="notemark">‡</span><a class="notebackref" href="#V9">11:9:</a>
 <span class="ft">au naona anona yamna, marina mavi yawahaniai ma muriyai hivi rai da rava hevovo hepahepai ma hevivi egwayauwei.</span></p>
<p class="f" id="FN4"><span class="notemark">§</span><a class="notebackref" href="#V15">11:15:</a>
 <span class="ft">Dobugheha manena hi senisenisi virai</span></p>
<p class="f" id="FN5"><span class="notemark">*</span><a class="notebackref" href="#V17">11:17:</a>
 <span class="ft">See Isa 56:7</span></p>
<p class="f" id="FN6"><span class="notemark">†</span><a class="notebackref" href="#V17">11:17:</a>
 <span class="ft">See Jer 7:11-15</span></p>
<p class="f" id="FN7"><span class="notemark">‡</span><a class="notebackref" href="#V32">11:32:</a>
 <span class="ft">See Luk 20:6</span></p>

<hr />
</div>
<div class="copyright">

<p align="center"><a href='copyright.htm'>© 2010 Wycliffe Bible Translators, Inc.</a></p>
</div>
</div></body></html>
