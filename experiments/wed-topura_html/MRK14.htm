<!DOCTYPE html>
<html lang="wed">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Topura (Wedau) Mark Mark 14</title>
<meta name="keywords" content="Topura (Wedau) Mark, wed, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mark</a></li>
<li><a href='MRK13.htm'>&lt;</a></li>
<li><a href='MRK.htm'>14</a></li>
<li><a href='MRK15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Jew babadahi Yesu ana hiraghe hivi ogatarei </div> <div class='r'>(Mat 26:1-5; Luk 22:1-2; Jhn 11:45-53)  </div><div class='p'> <span class="verse" id="V1">1&#160;</span>Madegha ruwagha i maꞌamaꞌae muriyai da Raghona amna ma Payawa dododo eghana torehana ana mara. Piripirisi ghaeghaehi ma raugagayo tauvi haraharamanahi etanai hi baibaihei da govagovaghanei ma Yesu hita vunui da hitavi hiragheni.]   </div><div class='p'> <span class="verse" id="V2">2&#160;</span>Hipa, “Wei ghohana, egha toreha au marana, tana kauwei, apo rava hina voghahighahiyawa.”   </div><div class='s'>Wavine niura ghabughabuna Yesu au koyana i hiwaghi </div> <div class='r'>(Mat 26:6-13; Jhn 12:1-8)  </div><div class='p'> <span class="verse" id="V3">3&#160;</span>Maranaina Yesu au Bethany Simon ana au numa, i maꞌamaꞌae. Simon au naona opina pagapagana, ana au numa i amꞌam ma wavine dadi ghabughabuna maihana ghaeghaena, dadi wavana <span class='tl'>nard, taunei</span> ava hi kaukauwei. Wavinena reduna i kaiweuni ma Yesu au koyana i hiwaghi.   <span class="verse" id="V4">4&#160;</span>Rava ghehauhi kampa hi maꞌamaꞌae, hi rau-amoghaighai ma hivi tarapiriyei, “Aiwaꞌi aubaina da niura ahiꞌahina ivi kayokayowei?”   <span class="verse" id="V5">5&#160;</span>Ita gimarei da mane ghaeghaena ita vaini da rava vivinuwa apoapoehi ita verehi ma tauhi nanaꞌarena wavinena hi enieni.   </div><div class='p'> <span class="verse" id="V6">6&#160;</span>Yesu i riwehi, “Ona voterei! Aiwaꞌi aubaina o enieni? Tauna kauwa ahiꞌahina i kauwei aubaiu.   <span class="verse" id="V7">7&#160;</span>Rava vivinuwa apoapoehi maitehi ona maꞌamaꞌae ma ona vovo haguhi wate taꞌu egha maitemi tana maꞌamaꞌae.   <span class="verse" id="V8">8&#160;</span>Tauna ana bagibagi i kauwei da, niura au opiꞌu i hiwaghi da tupuwaꞌu i ai vokaukauwei am ghurughuruva aubaina.   <span class="verse" id="V9">9&#160;</span>A ririwana kauwemi, mepa aiyai da tuyeghaꞌu ahiꞌahina, e rau-guguyei, dobu anatapuna, weꞌi wavinena aiwaꞌi i kaukauweiya, maiteni hina dededei.”   </div><div class='s'>Judas ivi anina da Yesu ina amverenei </div> <div class='p'> <span class="verse" id="V10">10&#160;</span>Anina ma Judas Iscariot, Yesu ana Aposel tagogi, tauhi 12 au horahi i nae piripirisi ghaeghaehi auwarihi da Yesu itavi benabenamei.   <span class="verse" id="V11">11&#160;</span>Marainana wei riwana hi nonori tauhi hivi nuwa ahiahi kauwa da hiparivai nuwaghani da, mane hina verei. Anina ma Judas, gavogavo i baibaihei da Yesu ita amverenei.   </div><div class='s'>Yesu ana tauvotaghotagho maitehi hi amgogona. </div> <div class='r'>(Mat 26:17-25; Luk 22:7-14, 21-23; Jhn 13:21-30)  </div><div class='p'> <span class="verse" id="V12">12&#160;</span>Payawa Dododo Eghana Amna vokaukauwana ana au mara, au naonei yamna, sipu ghaubona he vunuvunui Raghona amna aubaina. Yesu ana tauvotaghotagho hi rau-bayadei, “Mepa u ghohei da ana nae ma Raghona amna ana vokaukauwei aubaim?”   </div><div class='p'> <span class="verse" id="V13">13&#160;</span>Anina ma ana tauvotaghotagho ruwagha, ivi tauririwahi ma i pari-tawanehi, “Ona nae au Jerusalem ma oroto tagogi waira nauna e avaꞌavaraiya ona inanai, tauna onavi muri taghoi,   <span class="verse" id="V14">14&#160;</span>da metauna au numana e ruiruiyana, kampa ona rui ma numa taniwaga ona riwei, ‘Tauviharaharamana i riwa, me au hayana ana tauvotaghotagho maitehi Raghona amna ina ani?’   <span class="verse" id="V15">15&#160;</span>Tauna haya au aidamo, ghaeghaena ma vovononoghana inavi heghemi, kampa aubaita ona vokaukauwa.”   </div><div class='p'> <span class="verse" id="V16">16&#160;</span>Tauvotaghotagho hi nae au Jerusalem ma Yesu aiwaꞌi i ririweiya nanaꞌarena hi tuhaghai ma Raghona amna hivo kaukauwei.   </div><div class='p'> <span class="verse" id="V17">17&#160;</span>Aubigai Yesu ana tauvotaghotagho 12 maitehi hi nei.   <span class="verse" id="V18">18&#160;</span>Maranaina hi amꞌam ma Yesu i riwehi “A ririwana kauwemi, apo au horami rava tagogi inavi benabenameu. Aiyai da maiteni a amam”   </div><div class='p'> <span class="verse" id="V19">19&#160;</span>Anatapuhi hi rau-genuwanehi ma tagotagogei ava hi rau-raubayada viravira, “Taꞌu bo?”   </div><div class='p'> <span class="verse" id="V20">20&#160;</span>Yesu i pari-beyehi, “Taumi 12 au horami tauna, aiyaꞌi da ana payawa taꞌu maiteu au aboma avivi gayo tagogi.   <span class="verse" id="V21">21&#160;</span>Rava Natuna apo ina hiraghe hi girugirumiya nanaꞌarena. Ma aiyaꞌi da Rava Natuna ina amamverenei apo ana yawahana ina apoꞌapoe kauwa. I ahi da ravana havena da ayona ita ghuni!”   </div><div class='p'> <span class="verse" id="V22">22&#160;</span>Maranaina hi amam ma Yesu payawa i vaini ma God ivi egwayauwei ma ivo tomui ma ana tauvotaghotagho i verehi ma i riwehi, “Ona vaini, weꞌi tupuwau.”   </div><div class='p'> <span class="verse" id="V23">23&#160;</span>Muriyai keyaka i vaini, God ivi egwayauwei ma keyaka i verehi ma hi uma.   <span class="verse" id="V24">24&#160;</span>I riwei “Weꞌi taraꞌu, i wanahiwaghi maghamaghauhi aubaihi, taraꞌuna God ana parivai nuwaghana vouna aubaina.   <span class="verse" id="V25">25&#160;</span>A ririwana kauwemi, weꞌi wainina egha meyanai ana umameyei nai au marana da wain vouna ana umai, God ana au vibadana.”   </div><div class='p'> <span class="verse" id="V26">26&#160;</span>Anina ma rauwa tagogi hi ravi ma hi nae au Oya Olives.   </div><div class='s'>Peter, Yesu ina rau-boviyei </div> <div class='r'>(Mat 26:31-35; Luk 22:31-34; Jhn 13:36-38)  </div><div class='p'> <span class="verse" id="V27">27&#160;</span>Yesu ana tauvotaghotagho i riwehi, “A ririwemi, anatapumi apo ona rovo ma ona rubatawaneu ma tau avau ana maꞌae, me warihagha i girugirumiya nanaꞌarena. God sipu taupainina, inavi hiragheni ma sipu hina rovo ma hinavi yamonehi.”   <span class="verse" id="V28">28&#160;</span>Wate God inavo mahirime au murina, anavi nao, au Galili ma muriyai ona nei.   </div><div class='p'> <span class="verse" id="V29">29&#160;</span>Peter i pari-beyei, “Mepa da ghehauhi hina netawanem ma tau egha meyanai ana netawanem.”   </div><div class='p'> <span class="verse" id="V30">30&#160;</span>Yesu, Peter i riwei, “Taꞌu a ririwem, we au waguvaraina, muriyai da kamkam mara ruwagha ina tou, tam apo mara tonugha ma rau-boviyeu.”   </div><div class='p'> <span class="verse" id="V31">31&#160;</span>Peter pona bagibaginei i pari-beyei, “Havena da hinavi hiragheniu, taꞌu egha meyanai ana rau-boviyem.” Ma tauvotaghotagho ghehauhi nanaꞌarena hi riwa.   </div><div class='s'>Yesu au Getsameni i raupari. </div> <div class='r'>(Mat 26:36-46; Luk 22:39-46)  </div><div class='p'> <span class="verse" id="V32">32&#160;</span>Yesu ana tauvotahotagho maitehi hi nei da au <span class='tl'>Getsameni </span> ma i riwehi, “Weka ona tughura ma ana raupari.”   <span class="verse" id="V33">33&#160;</span>Yesu, Peter, James ma John i taravainihi ma maiteni hi nae. Yesu nuwaboya horanina i nughunughuri.   <span class="verse" id="V34">34&#160;</span>Yamna aubaina Yesu i riwehi, “Aꞌu nuwaboya i raꞌata guratana da evivi hiragheniu. Weka onavi paꞌipaꞌi ma onavi neneghana.”   <span class="verse" id="V35">35&#160;</span>I veraunae haburuna ma aetutuna au dowa i tapegharowei ma i raupari, mepa da tagotagogina, yamna wei hinivi yarana marina ita veruvireu.   <span class="verse" id="V36">36&#160;</span>Yesu i riwa, “Amaꞌu! Amaꞌu! Aiwaꞌi anatapuna awarim tagotagogina, awariu hini viyara keyakana ma vaina tawanei da taꞌu egha ana umai, wate egha tau aꞌu ghohana ma tam am ghohanei.”   </div><div class='p'> <span class="verse" id="V37">37&#160;</span>Anina ma i wanavirai ma i inanai da ana tauvotaghotagho hi enoeno, yamna aubaina Peter i riwei, “Simon, o enoeno bo? Apo matami ita kaya mara haburuna bo eꞌegha?”   <span class="verse" id="V38">38&#160;</span>“Onavi neneghana ma ona raupari da egha au rauweyara ona peꞌu. Aruwa i ghoheghohei ma tupuwa i tapia.”   </div><div class='p'> <span class="verse" id="V39">39&#160;</span>I nae me ma i rauparime da parina au naona i iyatoyatoniya tagogina i yatona meyei.   <span class="verse" id="V40">40&#160;</span>Tauna i nememei ma i inanahi da ana tauvotaghotagho yohora hi rau-raumatadudu: egha tagotagogina da matahi ita kaya. Ma tauhi hivi nuwanaina da, aiwaꞌi hita yatoni.   </div><div class='p'> <span class="verse" id="V41">41&#160;</span>Mara vitonuina i nememei ma i riwame, “Taumi yohora o rau-matadudu ma ovivi yawahi bo? Raumatadudu anina. Ana mara i gheꞌetai, ona inana, Rava Natuna hi amverenei ghohaꞌapoapoe ravahi, ahi au vibadana.   <span class="verse" id="V42">42&#160;</span>Ona vomahiri ma tana nae. Tauvi benabenameꞌu, ona inanai eneneꞌi.”   </div><div class='s'>Yesu hi vunui ma hi pani. </div> <div class='r'>(Mat 26:47-56; Luk 22:47-53; Jhn 18:3-12)  </div><div class='p'> <span class="verse" id="V43">43&#160;</span>Yesu yohora i dedede ma Judas tauna tagogi, tauvotaghotagho 12, au horana i gheꞌeta. Rava maghamaghauhi, ahi apia dabaruma ma kwasikwasi hivo wahi ma tauna maitehi hi nei. Piripirisi ghaeghaehi, raugagayo tauvi haraharamanahi ma babada ghehauhi, wei ravahi hi hegarihi da hi nei.   <span class="verse" id="V44">44&#160;</span>Tauvi benabenama ana matakiraha patara ivi heghehi, “Metauna orotona ana taratara haghavuiya ma navanavana ana yaghoyaghoniya tauna ona vodidini, ona pani ma ona taravaina naiyei.”<a href="#FN1" class="notemark">*<span class="popup">Jew ahi vaivai da tura kauwana navanavana ruwaghana ina yaghoni maranaina hevivi egwayau.</span></a>   </div><div class='p'> <span class="verse" id="V45">45&#160;</span>Maranaina Judas i gheꞌeta ma i nae Yesu awarina ma i riwei, “Tauviharaharamana” ma i tarahaghavui ma navanavana i yaghoni.   <span class="verse" id="V46">46&#160;</span>Anina ma Yesu hivo didini ma hi pani.   <span class="verse" id="V47">47&#160;</span>Wate Yesu ana tauvotaghotagho ghehauna kampa i mahimahiri, kwasikwasi i sina yavui ma pirisi ghaeghaena ana tau bagibagi tanighana i tara huvitawanei.   <span class="verse" id="V48">48&#160;</span>Yesu i riwehi ipa, “Aiwaꞌi aubaina apia o vowahi ma oneꞌi vunuwaꞌu aubaina da, me tau aiwai apoapoena ata kaukauweya.   <span class="verse" id="V49">49&#160;</span>Marana patapatana Temple au horana avi haraharamana ma egha ota paniu. Wate wei kauwahi i tupuwa da God riwana anina da ina hegha.”<a href="#FN2" class="notemark">†<span class="popup">Luk 19:47, 21:37</span></a>   </div><div class='p'> <span class="verse" id="V50">50&#160;</span>Anina ma ana tauvotaghotagho anatapuhi tauna hi rovo ma hi ruba tawanei.   </div><div class='p'> <span class="verse" id="V51">51&#160;</span>Oroto tagogi, gara tagogiava ma maihana ghaghaena, i vaini da ivi garei ma Yesu ivo taghotaghonaiyei ma maiteni hi ghoheꞌi da hita pani.   <span class="verse" id="V52">52&#160;</span>Wate ana gara ava, hisina kaiweuni ma ana kovakovana i rovo ma i ruba.   </div><div class='s'>Yesu hi rau-hetarei. </div> <div class='r'>(Mat 26:57-68; Luk 22:54-55, 63-71; Jhn 18:13-14, 19-24)  </div><div class='p'> <span class="verse" id="V53">53&#160;</span>Yesu hi taravaini da hi naiyei pirisi ghaeghae guratanana ana au numa. Piripirisi ghaeghaehi, babada ghehauhi ma raugagayo tauvi haraharamanahi kampa hivivi tagogiyehi.   <span class="verse" id="V54">54&#160;</span>Peter au heiya ma muriyai ivo taghohi da rauhetara au gabuna, i rui, pirisi ghaeghae guratanana ana au numa, kampa i tughura ma rom tau painihi maitehi, au eyagi hivi viꞌirara.   <span class="verse" id="V55">55&#160;</span>Piripirisi ghaeghaehi ma babada anatapuhi Yesu ana apoapoe hi baibaihei da hitavi hiragheni, wate egha aiwaꞌi hita tuhaghai.   <span class="verse" id="V56">56&#160;</span>Rava maghamaghauhi Yesu hivi wavui wate ahi viwavu tapuneitapunei ava.   </div><div class='p'> <span class="verse" id="V57">57&#160;</span>Rava ghehauhi hivo mahiri ma moruwei Yesu hivi wavui.   <span class="verse" id="V58">58&#160;</span>“Tauꞌai a nonori ma i riwa da, ‘wei tempolna, rava nimahiyei hivo wavowaiya ana goruhi ma madegha tonugha au horana, ana vowameyei, egha aiyai ghehauna ina vowai.’ ”   <span class="verse" id="V59">59&#160;</span>Marina ahi dede maitena tapuna da tapuna, aubaina, i piripiri da ana apoꞌapoe hita tuhaghai.   </div><div class='p'> <span class="verse" id="V60">60&#160;</span>Pirisi ghaeghae guratanana ivo mahiri rava au naohi ma Yesu i rau-bayadei, “Rava he viviwavum ma am paribeyana aiwaꞌi bo eꞌegha?”   </div><div class='p'> <span class="verse" id="V61">61&#160;</span>Wate Yesu i genuwana taitaina ma egha aiwaꞌi ita yatoni. Pirisi ghaeghae guratanana i rau-bayadana meyei, “Tam Keriso, God vivivireina Natuna bo?”   </div><div class='p'> <span class="verse" id="V62">62&#160;</span>Yesu i pari-beyei, “Taꞌu. Ma apo ona inanai Rava Natuna, Vivirewapanana au ahuohohina ina tughutughura ma hapauwei au mara da ina nei.<a href="#FN3" class="notemark">‡<span class="popup">Dan 7:13</span></a>”   </div><div class='p'> <span class="verse" id="V63">63&#160;</span>Pirisi ghaeghae guratanana ana gara i hogiri ma i riwa, “Aiwai aubaina rava ghehauhi ahi dede ta ghoheghohehi,   <span class="verse" id="V64">64&#160;</span>Ana vidibogha o nonori: ami nota aiwaꞌi?” A ghoheꞌi da hitavi hiragheni.   </div><div class='p'> <span class="verse" id="V65">65&#160;</span>Ma ghehauhi, Yesu hi hovai, matana garei hi humai ma hi raviravi ma hi ririwei, “Ma riweai aiyaꞌi i ravim.” Ma taumahirighaghara hi vaini ma hi rau-navanavai.   </div><div class='s'>Peter, Yesu I Rau Boviyei </div> <div class='r'>(Mat 26:69-75; Luk 22:56-62; Jhn 18:15-18, 25, 27)  </div><div class='p'> <span class="verse" id="V66">66&#160;</span>Maranai Peter, au gabaꞌura, numa au naona ma pirisi gheghetehaharana ana tau-bagibagi wavinena i nei.   <span class="verse" id="V67">67&#160;</span>Peter i inanai au eyagi ivi viꞌirara da i riwei ipa, “Tam, Yesu Nasaretei maiteni o naenae.”   </div><div class='p'> <span class="verse" id="V68">68&#160;</span>Ma i rau-boviyei ipa, “Tau egha ata haramanei tam aiwaꞌi e dededei.” Ma nai gabuna i netawanei. Nai maranaina kamkam i tou.   <span class="verse" id="V69">69&#160;</span>Tau-bagibagi wavinena i inana meyei ma rava kampa hivi mahiriyana i riwehi ipa, “Wei tauna turana tagogi.”   </div><div class='p'> <span class="verse" id="V70">70&#160;</span>Wate Peter i rau-bovime ma i riwa da yamna egha riwa kauwa.  </div><div class='p'>Hiveraumaꞌamaꞌae haburuna ma kampa rava hi mahimahiri, Peter hi riwei, “Anina riwa kauwa da tam turahi, aubaina tam Galiliyei.”   <span class="verse" id="V71">71&#160;</span>Ma Peter i pari-beyehi ipa “A ririwana kauwemi, tau egha ata haramanei, ina pa amorumoru yamna God ina kovoghiu.”   <span class="verse" id="V72">72&#160;</span>Anina ma kamkam mara viruwaina i tou ma Peter Yesu ana riwa i notai, “Muriyai da kamkam viruwaina ina tou, tam apo mara tonugha ma rau-boviyeu.” Ma tauna i rau-gararei ma i tou.   </div><ul class='tnav'>
<li><a href='index.htm'>Mark</a></li>
<li><a href='MRK13.htm'>&lt;</a></li>
<li><a href='MRK.htm'>14</a></li>
<li><a href='MRK15.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V44">14:44:</a>
<span class="ft">Jew ahi vaivai da tura kauwana navanavana ruwaghana ina yaghoni maranaina hevivi egwayau.</span></p>
<p class="f" id="FN2"><span class="notemark">†</span><a class="notebackref" href="#V49">14:49:</a>
<span class="ft">Luk 19:47, 21:37</span></p>
<p class="f" id="FN3"><span class="notemark">‡</span><a class="notebackref" href="#V62">14:62:</a>
<span class="ft">Dan 7:13</span></p>

<hr />
</div>
<div class="copyright">

<p align="center"><a href='copyright.htm'>© 2010 Wycliffe Bible Translators, Inc.</a></p>
</div>
</div></body></html>
