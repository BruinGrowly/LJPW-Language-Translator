<!DOCTYPE html>
<html lang="wed">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Topura (Wedau) Mark Mark 9</title>
<meta name="keywords" content="Topura (Wedau) Mark, wed, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mark</a></li>
<li><a href='MRK08.htm'>&lt;</a></li>
<li><a href='MRK.htm'>9</a></li>
<li><a href='MRK10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='nb'> <span class="verse" id="V1">1&#160;</span>Ma tauna, tauhi i riwehi, “Taumi a ririwana kauwemi, rava ghehaumi weka o mahimahiri apo egha ona hiraghe ma God ana vibadana ona inanai ana rewapanana ina nei.”   </div><div class='s'>Yesu i tupuwa vira </div> <div class='r'>(Mat 17:1-13; Luk 9:28-36)  </div><div class='p'> <span class="verse" id="V2">2&#160;</span>Maratom 6 au murina Yesu Peter, James ma John tauhi ava i taravainihi ma hi ghae au oya damo. Ma kampa tauhi au matahi Yesu i tupuwa vira.   <span class="verse" id="V3">3&#160;</span>Ana gara i arapoira ma ivi mataꞌam, egha me aiwaꞌi ghehauna au dobu nanaꞌarena.   <span class="verse" id="V4">4&#160;</span>Ma kampa au matahi Elijah ma Moses hi hegha ma tauhi Yesu maiteni hi dedede.   <span class="verse" id="V5">5&#160;</span>Peter Yesu i riwei, “Tauviharaharamana, i ahi da tauta weka mavi anineꞌai da ghoꞌughoꞌu tonugha ana vowai, tagogi tam aubaim, gehauna Moses ma ghehauna Elijah.”   <span class="verse" id="V6">6&#160;</span>Tauhi hi rovo kauwa aubaina da Peter i dede yabayababa.   </div><div class='p'> <span class="verse" id="V7">7&#160;</span>Anina ma hapau i hura ma tauhi i puruhi ma pona hapauwei i hopui ma i riwa ipa, “Weꞌi Taꞌu Natuꞌu, aꞌu nuwavainana ona rau-tanighanei!”   <span class="verse" id="V8">8&#160;</span>Maratagogi tauhi hi inana viravira ma egha aiyaꞌi ghehauna hita inanai, maitehi, eꞌegha da Yesu tau avana.   </div><div class='p'> <span class="verse" id="V9">9&#160;</span>Ma tauhi maranai oya damonei hi ghaꞌighaꞌirai ma Yesu tauhi ivi ghaehi da aiwaꞌi hi inainanaiya egha hinavi heghai da au naona Rava natuna hiragheyei inavo mahirime   </div><div class='p'> <span class="verse" id="V10">10&#160;</span>Ma tauhi, tauna riwana hivo teꞌeteꞌei ma hivi tarapiri vivira hipa, “hiragheyei vomahirime,” anona aiwaꞌi.   <span class="verse" id="V11">11&#160;</span>Ma tauhi tauna hi rau-bayadei ipa, “Aiwaꞌi aubaina raugagayo tauvi haraharamanahi he ririwa da Elijah au naona ina neꞌi?”<a href="#FN1" class="notemark">*<span class="popup">Mai Jew hivi tumaghana da Elijah au naona ina nememei ma Keriso murina ina neꞌi. (Mal 3:1, 4:5-6). Ma tauhi egha hita notai da Elijah rauiviꞌapoapoyei inavi aroni ana aunememei.</span></a>   </div><div class='p'> <span class="verse" id="V12">12&#160;</span>Yesu i pari-beyei, “Anina Elijah, ina ai nememei da aiwaꞌi anatapuna inavo kaukauwehi. Aiwaꞌi aubaina warihagha i girumi da Rava Natuna inavi nuwaꞌapoapoei kauwa ma hina hini dodorei.<a href="#FN2" class="notemark">†<span class="popup">Isa 52:13-53:12; Ps 22</span></a>   <span class="verse" id="V13">13&#160;</span>Ma a ririwemi da Elijah anina i neꞌi, rava ahi ghohana tauna awarina hi kauwana pahiyei me i girugirumia nanaꞌarena.”<a href="#FN3" class="notemark">‡<span class="popup">Yesu yamna John Taubabataito i dedede da tauna me Elijah. (Mat 11:13-14, 17:10-13)</span></a>   </div><div class='s'>Yesu aruwa-apoapoena tevera orotona awarina ivi hopunihi </div> <div class='r'>(Mat 17:14-21; Luk 9:37-43a)  </div><div class='p'> <span class="verse" id="V14">14&#160;</span>Yesu ana tauvotaghotagho tonugha maiteni oyei hi ghaꞌighaꞌiramemei ahi rava auwarihi, hi inanai da patara ghaeghaena tauhi hi mae kwavivirohi ma mai Jew ahi raugagayo tauvi haraharamanahi maitehi hivivi pariparighahi.   <span class="verse" id="V15">15&#160;</span>Maranai, tauhi Yesu hi inanai hi ghohorihi ma hi veraubeyebeyei.   <span class="verse" id="V16">16&#160;</span>Yesu tauhi i rau-bayadehi, “Aiwaꞌi ovivi pariparighahiyei?”   </div><div class='p'> <span class="verse" id="V17">17&#160;</span>Oroto tagogi patara au horahi i pari-beyana, “Tauviharaharamana aruwa-apoapoena natuꞌu orotona au horana e maꞌamaꞌae ma i kauwei da egha ita dedede, Yamna aubaina a neiyai awarim.   <span class="verse" id="V18">18&#160;</span>Maranai ana doria e huruhuru meyei, Yamna aruwa-apoapoena tauna au dowa e tawatawanei, gamona evivi puropuro, ivo na e utaꞌuta didini ma e hirahiraghe madigha. Am Tauvotaghotagho avi baghahi da aruwa-apoapoena hitavi hopuni, wate egha tagotagogina da hita kauwei.”   </div><div class='p'> <span class="verse" id="V19">19&#160;</span>Ma Yesu i pari-beyehi, “O ma meyanai onavi tumaghana! Ta maeghagha ma aubaimi yohora da ami vita ana avaꞌavarai? Tevera ona neiyai awariꞌu!”   </div><div class='p'> <span class="verse" id="V20">20&#160;</span>Ma tauhi tevera hi neiyaꞌi Yesu awarina. Ma maranai aruwa-apoapoena Yesu i inanai, tevera i ghohai da i rau-moyaghahu, i tawanei au dowa ma ivo vai tatatavi ma gamona ivi puropuro.   <span class="verse" id="V21">21&#160;</span>Yesu tevera amana i rau-bayadei, “Ana doria mara aiwaꞌi ivi kareni?”  </div><div class='p'>I paribeyei ma i riwa, “Au meyameyanei ivi kareni.   <span class="verse" id="V22">22&#160;</span>Aruwa-apoapoena mara maghamaghauna tauna au eyagi araꞌaratana ma au waira e tawatawanei ma i ghohei da itavi hiragheni. Mepa da tam tagotagogina yamna ma raunuwaꞌapoapoeyeai ma mavo hagui.”   </div><div class='p'> <span class="verse" id="V23">23&#160;</span>Yesu tauna i riwei, “Menanaꞌarena ma u riwa, ‘Mepa da tam anina?’ Aiyaꞌi ravana evivi tumaghana, God aiwaꞌi anataputapuna ina kauwanapahiyei tauna aubaina!”   </div><div class='p'> <span class="verse" id="V24">24&#160;</span>Maratagogi teverana amana i garara, “A vitumaghana. Wate aꞌu tumaghana i tapia aubaina ma mavohagui da ma vovai raꞌatai!”   </div><div class='p'> <span class="verse" id="V25">25&#160;</span>Yesu i inana da patara yohora da i riyeriyehi auwarihi, aubaina aruwa-apoapoena i hegari ipa, “Tam aruwa tanighapota ma dede egha, Taꞌu a hegahegarim da tevera ma hopu tawanei ma egha meyanai ma ruina meyei.”   </div><div class='p'> <span class="verse" id="V26">26&#160;</span>Ma aruwa-apoapoena i garara ma teverana ivo vaitatatavi ma i hopu tawanei. Ma tevera inanana me taubeu ma rava kampa hi ririwa, “Tauna i hiraghe!”   <span class="verse" id="V27">27&#160;</span>Ma Yesu au urana ivo wa ma i sinahepai da i mahiri.   </div><div class='p'> <span class="verse" id="V28">28&#160;</span>Muriyai Yesu ana Tauvotaghotagho maiteni hi rui au numa ma maranaina tauhi ava ma hi pari-dadanei hipa, “Aiwaꞌi aubaina tauꞌai egha tagotagogina da aruwa-apoapoena atavi hopuni?”   </div><div class='p'> <span class="verse" id="V29">29&#160;</span>Tauna tauhi i riwehi, “Aruwa apoꞌapoeihi me we nanaꞌarehi yamna pariyei ava inavi hopuni”   </div><div class='s'>Yesu ana hiraghe i dede meyei </div> <div class='r'>(Mat 17:22-23; Luk 9:43b-45)  </div><div class='p'> <span class="verse" id="V30">30&#160;</span>Yesu ana Tauvotaghotagho maitehi dobuna hi netawanei ma Galiliyei hi nae. Yesu egha ita ghohei da rava hita haramanei da tauhi kampa,   <span class="verse" id="V31">31&#160;</span>aubaina tauna ana Tauvotaghotagho ivivi haraharamanihi ipa, “Tauhi Rava Natuna hina amverenei rava ghehauhi au urahi ma tauhi hinavi hiragheni, wate maratom tonugha au murina inavo mahirime.”   </div><div class='p'> <span class="verse" id="V32">32&#160;</span>Ma tauhi egha hita haramanei tauna aiwaꞌi i dededei ma tauhi raubayadana hi rovowei.   </div><div class='s'>Tauvotaghotagho hi awahe gahigahiyana da ayaꞌi i gheteyara </div> <div class='r'>(Mat 18:1-5; Luk 9:46-48)  </div><div class='p'> <span class="verse" id="V33">33&#160;</span>Yesu ma ana Tauvotaghotagho au Capernaum i gheꞌeta ma au numa hi rui ma tauna tauhi i rau-bayadehi, “Au etanaꞌi aiwaꞌi ovi awahe gahigahiyanei?”   </div><div class='p'> <span class="verse" id="V34">34&#160;</span>Wate tauhi hi genuwana, aubaina au etanaꞌi, tauhi hivi awahe gahigahiyana da aiyaꞌi itavi bada.   <span class="verse" id="V35">35&#160;</span>Tauna i tughura ma Apostle 12 i ghorehi awarina ma i riwehi ipa, “Aiyaꞌi e ghoheghohei da inavi bada tauna ina tereghaꞌirana meyei ma anatapuna inavi taunoyei.”   </div><div class='p'> <span class="verse" id="V36">36&#160;</span>Tauna tevera i vaini ma au pouhi ivi mahirini ma i tarahaghavui. Ma tauhi i riwehi ipa,   <span class="verse" id="V37">37&#160;</span>“Ma aiyaꞌi ravana taꞌu wavaꞌuwei teverana e rau-warowarorowei yamna taꞌu maiteu evivi anineu ma tauparitawaneu maiteni evivi aninei.”   </div><div class='s'>Aiyaꞌi egha ata ghavia Yamna turata </div> <div class='r'>(Luk 9:49-50)  </div><div class='p'> <span class="verse" id="V38">38&#160;</span>John Yesu i riwei, “Tauviharaharamana, tauꞌai oroto tagogi a inanai tam wavamei aruwa-apoapoehi ivi hopunihi ma tauna egha turata yamna aubaina avi ghaei da egha ina kauwana meyei.”   </div><div class='p'> <span class="verse" id="V39">39&#160;</span>Yesu i riwa, “Egha onavi ghaei, egha tagotagogina da matakiraha ina kauwei au wavaꞌu ma naꞌi au marana inaparivai apoꞌapoeniu   <span class="verse" id="V40">40&#160;</span>Aiyaꞌi ravana egha ata ghavia yamna tauna turata.   <span class="verse" id="V41">41&#160;</span>Taꞌu a ririwana kauwemi mepa da aiyaꞌi ravana waira i veremi aubaina tam aꞌu tauvotaghotagho, tauna ana maiha apo egha ina vineboai ma apo ina tuhaghai.”   </div><div class='s'>Raudadana i dedei </div> <div class='r'>(Mat 18:6-9; Luk 17:1-2)  </div><div class='p'> <span class="verse" id="V42">42&#160;</span>Mepa da ayaꞌi ravana, we rowarowahi ina kauwei da ahi tumaghana awariꞌu ina peꞌu ma ghoha apoapoe i kauwei, God tauna ina kovogha guratei. Egha me ghaꞌima ghaeghaena rava au uwana e raghiraghihi ma au boga e tawatawanei.   <span class="verse" id="V43">43-44&#160;</span>Mepa da uꞌram i kauwem da ghoha apoapoe u ghohai, ma bori da ma tawanei. I ahi da uꞌram tagogiava ma yawahana ahiꞌahina ma tuhaghai ma egha ita ahi da uꞌram ruwagha ahi ahihi ma manae au Gehena*, mepa eyagi araꞌaratana egha meyanai ita bohobohoyana.<a href="#FN4" class="notemark">§<span class="popup">Buka warihagha urahiyei hi girugiruma damaneiya yamna riwana tagogina me v 48</span></a>   <span class="verse" id="V44">45-46&#160;</span>Mepa da aem i kauwem da ghoha apoapoena u ghohai, ma bori da ma tawanei. I ahi da ana ae kukukum ma yawahana ahiꞌahina ma tuhaghai, egha me aem ruwagha ahi ahihi ma ma nae au Gehena*.<a href="#FN5" class="notemark">*<span class="popup">Buka warihagha urahiyei hi girugiruma damaneiya yamna riwana tagogina me v 48.</span></a>   <span class="verse" id="V47">47&#160;</span>Ma mepa da matam ina kauwem da ghoha apoapoena u kauwei ma vaina tawanei, i ahi da matam tagogiava ma God ana au vibadana ma rui, egha me matam ruwagha ma ma nae au Gehena*.   <span class="verse" id="V48">48&#160;</span>Naꞌi dobuna kwairoro maꞌemaꞌe nonowahi rava e anianihi ma egha hita hirahiraghe ma eyagi araꞌarata nonowana e araꞌarata.<a href="#FN6" class="notemark">†<span class="popup">Isa 66.24</span></a>   </div><div class='p'> <span class="verse" id="V49">49&#160;</span>Maꞌe boꞌaboꞌa au horana ona rau-hiraghe da God inavi aninemi, me purapura e araꞌara ghadari. Ma nanaꞌarena niha au puyo tereterenana God evivi aninei.   </div><div class='p'> <span class="verse" id="V50">50&#160;</span>“Niha yamna purapura ahiꞌahina. Mepa da anavi nihaniha ina kwaha, apo me ma kauwananei da ina dagihame. Mepa da vibadana onavi ghaighaiyanei, yamna taumi me niha vivimayavaina eghana. Anatapumi ona viniha ma ona maꞌae.”   </div><ul class='tnav'>
<li><a href='index.htm'>Mark</a></li>
<li><a href='MRK08.htm'>&lt;</a></li>
<li><a href='MRK.htm'>9</a></li>
<li><a href='MRK10.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V11">9:11:</a>
<span class="ft">Mai Jew hivi tumaghana da Elijah au naona ina nememei ma Keriso murina ina neꞌi. (Mal 3:1, 4:5-6). Ma tauhi egha hita notai da Elijah rauiviꞌapoapoyei inavi aroni ana aunememei.</span></p>
<p class="f" id="FN2"><span class="notemark">†</span><a class="notebackref" href="#V12">9:12:</a>
<span class="ft">Isa 52:13-53:12; Ps 22</span></p>
<p class="f" id="FN3"><span class="notemark">‡</span><a class="notebackref" href="#V13">9:13:</a>
<span class="ft">Yesu yamna John Taubabataito i dedede da tauna me Elijah. (Mat 11:13-14, 17:10-13)</span></p>
<p class="f" id="FN4"><span class="notemark">§</span><a class="notebackref" href="#V43">9:43-44:</a>
<span class="ft">Buka warihagha urahiyei hi girugiruma damaneiya yamna riwana tagogina me v 48</span></p>
<p class="f" id="FN5"><span class="notemark">*</span><a class="notebackref" href="#V44">9:45-46:</a>
<span class="ft">Buka warihagha urahiyei hi girugiruma damaneiya yamna riwana tagogina me v 48.</span></p>
<p class="f" id="FN6"><span class="notemark">†</span><a class="notebackref" href="#V48">9:48:</a>
<span class="ft">Isa 66.24</span></p>

<hr />
</div>
<div class="copyright">

<p align="center"><a href='copyright.htm'>© 2010 Wycliffe Bible Translators, Inc.</a></p>
</div>
</div></body></html>
