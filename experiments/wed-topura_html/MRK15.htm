<!DOCTYPE html>
<html lang="wed">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Topura (Wedau) Mark Mark 15</title>
<meta name="keywords" content="Topura (Wedau) Mark, wed, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mark</a></li>
<li><a href='MRK14.htm'>&lt;</a></li>
<li><a href='MRK.htm'>15</a></li>
<li><a href='MRK16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Yesu mai Judiya ahi Gavena au naona i mahiri </div> <div class='r'>(Mat 27:1-2, 11-19; Luk 23:1-5; Jhn 18:28-38)  </div><div class='p'> <span class="verse" id="V1">1&#160;</span>Au maratomtom, piripirisi ghaeghaehi, babada ghehauhi, raugagayo tauvi haraharamanahi ma mai Jew ahi raugagayo babadahi anatapuhi hivi boru da Yesu me hita ghoanei. Tauhi hivi anina ma hi pani da hi amverenei Pilate awarina.   </div><div class='p'> <span class="verse" id="V2">2&#160;</span>Pilate Yesu i rau-bayadei, “Tam anina, mai Jew ahi guyau bo?” Yesu i pari-beyei, “Anina, u riwa nanaꞌarena.”   <span class="verse" id="V3">3&#160;</span>Piripirisi ghaeghaehi Yesu ghoha maghamagha aubaina, hivi wavui.   <span class="verse" id="V4">4&#160;</span>Pilate i rau-bayadana meyei, “ma inanai! Ghoha maghamagha aubaina hevivi wavum ma tam egha aiwaꞌi uta paripari-beyehi?”   <span class="verse" id="V5">5&#160;</span>Yesu egha aiwai itapari beyei ma yamna aubaina Pilate i bahei.   </div><div class='s'>Mai Jew hi ghohei da Yesu ina hiraghe </div> <div class='r'>(Mat 27:15-38; Luk 23:13-25; Jhn 18:39–19:16)  </div><div class='p'> <span class="verse" id="V6">6&#160;</span>Mai Jew ahi vaivai da Raghona torehana au marana yamna, panipani tagogi, hevi viꞌinaghaniya ma hevivi bagheiya Pilate inavo tawanei.   <span class="verse" id="V7">7&#160;</span>Oroto wavana Barabas yana au panipani ma tauna gabemani ahi au vighahighahiyawa, ivi hiraghena.   <span class="verse" id="V8">8&#160;</span>Patara hi nae da Pilate hivi baghai da Raghona torehana, ma tauna maemae warihaghana ma apo ahi nuwahegoya ita kauwei.   <span class="verse" id="V9">9-10&#160;</span>Pilate yana i haramanei da piripirisi, Yesu hi unuꞌunurei ma aubaina ma hi amverenei tauna awarina. Ma yamna aubaina da rava i rau-bayadehi, “O ghoheghohei da mai Jew ahi guyau ana votawanei bo?”   <span class="verse" id="V11">11&#160;</span>Wate piripirisi ghaeghaehi patara hivi medihi da Pilate hivi baghai da Barabas ita votawanei ma egha Yesu.   </div><div class='p'> <span class="verse" id="V12">12&#160;</span>Pilate patara i rau-bayadehi, “Ma tauna o ghoreghoreiya, mai Jew ahi guyau, aiwaꞌi o ghoheghohei da ana ghohai awarina?”   <span class="verse" id="V13">13&#160;</span>Hi garara ma hipa, “Ma tuparatui.”   <span class="verse" id="V14">14&#160;</span>Ma Pilate tauhi i rau-bayadehi, “Aiwaꞌi aubaina? Aiwaꞌi apoapoena i ghohai?” Ma tauhi hi garara guraguratana, “Ma tuparatui!”   <span class="verse" id="V15">15&#160;</span>Ma Pilat i ghohei da patara itavi nuwahubahi, yamna aubaina da Barabas ivo tawanei. Ma i riwa da Yesu hi kwapui ma i am verenei da hita tuparatui.   </div><div class='s'>Ghavighaviyahi Yesu hivi diboghi </div> <div class='r'>(Mat 27:27-31; Jhn 19:2-3)  </div><div class='p'> <span class="verse" id="V16">16&#160;</span>Ghavighaviyahi Yesu hi taravainanaiyei Pilate ana au numa (wavana <span class='tl'>Praetorium</span>) ma kampa ghavighaviyahi ghehauhi maitehi hivi tagogiyehi.   <span class="verse" id="V17">17&#160;</span>Ma gara vikabekaberona<a href="#FN1" class="notemark">*<span class="popup">pona English purple </span></a> [me guyaguyau ahi gara], hivi oteni ma kunuteiya eyagi donadonana au koyana hi terei.   <span class="verse" id="V18">18&#160;</span>Ma we nanaꞌarena hivivi diboghi, “Ona inanai mai Jew ahi guyau!”   <span class="verse" id="V19">19&#160;</span>Kwapuweꞌi koyana hivi rau-rauwei, hi hovahovai, aetutuhi hi tapegharowei ma hivo hepahepa morumoruwei.   <span class="verse" id="V20">20&#160;</span>Maranaina hivi dibogha vorovei, gara vikabekaberona hivo tawanei ma ana gara ohohina hivi otena meyei ma tuparatuna aubaina, hi taravainanaiyei.   </div><div class='s'>Yesu hi tuparatui </div> <div class='r'>(Mat 27:32-44; Luk 23:26-43; Jhn 19:17-37)  </div><div class='p'> <span class="verse" id="V21">21&#160;</span>Simon tauna Sairiniyei (Alexander ma Rufus amahi) dobu ghehauwei inenei ma au etanai hi tuhaghai. Mai Rome ahi tauvi ghaviya, hi hegaradubadubari da Yesu ana korosi ita avarai.   <span class="verse" id="V22">22&#160;</span>Yesu hi taravainanaiyei au Golgota. (Golgota anona yamna unu gabuna)   <span class="verse" id="V23">23&#160;</span>Kampa wine, bunama <span class='tl'>megh</span><a href="#FN2" class="notemark">†<span class="popup">Wine megh (English myrrh) viravirana yamna opi viyara bunama.</span></a> maiteni hivi raviraiya hi verei da ita umai ma Yesu i geduaiyei.   <span class="verse" id="V24">24&#160;</span>Ma kampa Yesu hi tuparatui ma ana gara hivi kasiyei<a href="#FN3" class="notemark">‡<span class="popup">Kasi wavana dice hivi kasiyei da yamnei ana gara hi vainihi.</span></a>   </div><div class='p'> <span class="verse" id="V25">25&#160;</span>Madegha i tugheꞌetai me 9 koroki ma Yesu hi tuparatui.   <span class="verse" id="V26">26&#160;</span>Ahi Viwavu riwana, we nanaꞌarena, hi girumi, “Mai Jew ahi Guyau.”   <span class="verse" id="V27">27-28&#160;</span>Tau danedanene ruwagha maitehi hi tuparatuhi, tagogi au ahuohohinei ma ghehauna au ahukehakehanei<a href="#FN4" class="notemark">§<span class="popup">Giruma wadubohi au horana e ririwa da eghana 28 maiteni hi girumi: Ma aiwaꞌi hi tuhaghai da riwa peroveta aubaihi da i riwa, “Hi notai da tauna maiteni ghoha apoꞌapoe taughohaina.” (Isa 53:12)</span></a>   </div><div class='p'> <span class="verse" id="V29">29&#160;</span>Rava ghehauhi hi veverauvirei ma hivi unukwadikwadi ma hi paripari-vaiapoapoeni, hipa, “Ha! Da! Tam u riwa da numa taparoro uta goruhi ma madegha tonugha au horana uta vowameyei   <span class="verse" id="V30">30&#160;</span>mavi yawahana meyem ma ma hopui!”   </div><div class='p'> <span class="verse" id="V31">31&#160;</span>Piripirisi ahi babada ma raugagayo tauvi haraharamanahi we nanaꞌarena tauna hivivi diboghi, “Rava ghehauhi ivi yawahanihi ma egha tagotagogina da tauna inavi yawahana meyei.   <span class="verse" id="V32">32&#160;</span>Korosiyei ita hopui da tata inanai ma tata vitumaghanei da tauna God ana vinevine, mai Israel ahi guyau.” Tauhi ruwagha Yesu maiteni hi tupatuparatuiya maitehi hivi diboghi.   </div><div class='s'>Yesu i hiraghe </div> <div class='r'>(Mat 27:45-56; Luk 23:44-49; Jhn 19:28-30)  </div><div class='p'> <span class="verse" id="V33">33&#160;</span>Ahubena au kayakayana ma dobuna ghaeghaenana i ravigimtonai ma nanaꞌarena i maꞌae da au hegoya, me 3 koroki nanaꞌarena.   <span class="verse" id="V34">34&#160;</span>Au hegoya ma Yesu ponana ghaeghaenei i garara, “<span class='tl'>Eloi! Eloi! Lama sabatani</span>?” Riwana anona yamna, “Aꞌu God, Aꞌu God aiwaꞌi aubaina u votereu.”<a href="#FN5" class="notemark">*<span class="popup">Psalm 22;1</span></a>   <span class="verse" id="V35">35&#160;</span>Taumahiri, hi nonora boꞌai ma hipa “Tauna Elijah e ghoreghorei.”   <span class="verse" id="V36">36&#160;</span>Oroto tagogi i ruba da ani rauogha i vaini ma wain<a href="#FN6" class="notemark">†<span class="popup">Psalm 69:21 Riwa e maꞌamaꞌe da Keriso/God ana vinevine yana waira viꞌivohirahiragheni hina verei.</span></a> viꞌivohirahiraghena awarina ivi gayoi, eyagi au mutuna i avehi ma ivi yoyoi da Yesu ita uma. Tauna maiteni ipa, “Tana vipaipai mepa da Elijah ina nei ma ina terehopunei tana inanai.”   <span class="verse" id="V37">37&#160;</span>Yesu, ponana ghaeghaenei i garara ma i hiraghe.   <span class="verse" id="V38">38&#160;</span>Gara numa taparoro au horana gabu au viyouyou ateꞌatena ani rughagharana, i wanatevai au tepana da au gabaurina da i rau-ruwaghei.   <span class="verse" id="V39">39&#160;</span>Tauvi ghaviya ahi bada ghehauna korosi au naona i mahimahiri i inanai da Yesu me i hiraghenei ma ipa, “Riwa kauwa, weꞌi orotona anina God natuna.”   <span class="verse" id="V40">40&#160;</span>Waivine ghehauhi au ririva hi mahiri ma hivi neneghana. Ma kampa taumahiri au horahi yamna Mary Magdalene, Mary James haburuna ma Joses<a href="#FN7" class="notemark">‡<span class="popup">Au Matthew, Matthew Joseph i girumi ma egha Joses</span></a> ayohi ma Salome.   <span class="verse" id="V41">41&#160;</span>We waivinehi yana au Galili Yesu hivo votaghonaiyei ma hivo vohagui. Waivine ghehauhi, au Jerusalem Yesu hivo votaghonaiyei, yamna maitehi kampa.   </div><div class='s'>Joseph Arimatiyei Yesu Tupuwana Au Kokowaga i terei </div> <div class='r'>(Mat 27:57-61; Luk 23:50-56; Jhn 19:38-42)  </div><div class='p'> <span class="verse" id="V42">42&#160;</span>Paraide yana mai Jew ahi vokaukauwa marana, (au ibigabiga)<a href="#FN8" class="notemark">§<span class="popup">Jew ravahi ahi viyawahi yana Friday au bigaina evivi kareni ma Saturday au bigaina e kwahakwaha. Vokaukauwana au madeghana ma au ibigabiga</span></a>   <span class="verse" id="V43">43&#160;</span>yamna aubaina Joseph tauna Arimatheayei ma boru badana ghehauna, wate tauna God ana vibadana ivi paipaiyei. Tauna tepatorei i nae ma Pilate ivi baghai Yesu tupuwana ita vaini aubaina.   <span class="verse" id="V44">44&#160;</span>Pilate Yesu hiraghena riwana i nonori ma egha itavi tumaghanei. Yamna aubaina da tauvi ghaviya badana, i ghorei ma i rau-bayadei da Yesu i hiraghe bo eꞌegha.   <span class="verse" id="V45">45&#160;</span>Maranaina Pilate, Yesu hiraghena riwa kauwana i nonori, yana Joseph ivi aninei da Yesu tupuwana ita vaini.   <span class="verse" id="V46">46&#160;</span>Anina ma Joseph gara araꞌarapoirina vouna i gimarai, Yesu tupuwana ivo tawanei, i humai ma au kokowaga me guba, kira au horana i gharagharaiyana kampa hivi enoi. Ma ghaꞌima ghaeghaena hivi toutouviranaiyei da metaeta hi rau-tomeni.   <span class="verse" id="V47">47&#160;</span>Mary Magdalene ma Joses ayona Mary hi inanai mepa Yesu hivi enoi.   </div><ul class='tnav'>
<li><a href='index.htm'>Mark</a></li>
<li><a href='MRK14.htm'>&lt;</a></li>
<li><a href='MRK.htm'>15</a></li>
<li><a href='MRK16.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V17">15:17:</a>
<span class="ft">pona English </span><span class="fq">purple </span></p>
<p class="f" id="FN2"><span class="notemark">†</span><a class="notebackref" href="#V23">15:23:</a>
<span class="ft">Wine megh (English myrrh) viravirana yamna opi viyara bunama.</span></p>
<p class="f" id="FN3"><span class="notemark">‡</span><a class="notebackref" href="#V24">15:24:</a>
<span class="ft">Kasi wavana dice hivi kasiyei da yamnei ana gara hi vainihi.</span></p>
<p class="f" id="FN4"><span class="notemark">§</span><a class="notebackref" href="#V27">15:27-28:</a>
<span class="ft">Giruma wadubohi au horana e ririwa da eghana 28 maiteni hi girumi: Ma aiwaꞌi hi tuhaghai da riwa peroveta aubaihi da i riwa, “Hi notai da tauna maiteni ghoha apoꞌapoe taughohaina.” (Isa 53:12)</span></p>
<p class="f" id="FN5"><span class="notemark">*</span><a class="notebackref" href="#V34">15:34:</a>
<span class="ft">Psalm 22;1</span></p>
<p class="f" id="FN6"><span class="notemark">†</span><a class="notebackref" href="#V36">15:36:</a>
<span class="ft">Psalm 69:21 Riwa e maꞌamaꞌe da Keriso/God ana vinevine yana waira viꞌivohirahiragheni hina verei.</span></p>
<p class="f" id="FN7"><span class="notemark">‡</span><a class="notebackref" href="#V40">15:40:</a>
<span class="ft">Au Matthew, Matthew Joseph i girumi ma egha Joses</span></p>
<p class="f" id="FN8"><span class="notemark">§</span><a class="notebackref" href="#V42">15:42:</a>
<span class="ft">Jew ravahi ahi viyawahi yana Friday au bigaina evivi kareni ma Saturday au bigaina e kwahakwaha. Vokaukauwana au madeghana ma au ibigabiga</span></p>

<hr />
</div>
<div class="copyright">

<p align="center"><a href='copyright.htm'>© 2010 Wycliffe Bible Translators, Inc.</a></p>
</div>
</div></body></html>
