<!DOCTYPE html>
<html lang="wed">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Topura (Wedau) Mark Mark 10</title>
<meta name="keywords" content="Topura (Wedau) Mark, wed, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mark</a></li>
<li><a href='MRK09.htm'>&lt;</a></li>
<li><a href='MRK.htm'>10</a></li>
<li><a href='MRK11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>Yesu viaihaba ivi haraharamanei </div> <div class='p'> <span class="verse" id="V1">1&#160;</span>Yesu Capernaum i voterei ma i nae au Judiya ma Waira Jordan i damani da au tupo gheha au maramatanei. Patara maghamaghauhi hi nememei ma tauna ivi haraharamana, me marana ghaeghaena i kaukauweiya nanaꞌarena.   </div><div class='p'> <span class="verse" id="V2">2&#160;</span>Pharisee ghehauhihi hi ghohei da tauna hita rau-dadani ma yamna aubaina hivi taravirevirei, “Raugagayo e maꞌamaꞌae bo eꞌegha da rava awana inavi aihabei?”   </div><div class='p'> <span class="verse" id="V3">3&#160;</span>Yesu i pari-beyehi, “Moses ana Raugagayo aiwaꞌi i riwei?”   </div><div class='p'> <span class="verse" id="V4">4&#160;</span>Tauhi hi riwei, “Moses ana raugagayo i riwa da oroto viaihaba pepana ina girumi da awana ina verei ma muriyai hinavi aihabei.”<a href="#FN1" class="notemark">*<span class="popup"> Deu 24:1-4; Mat 5.31</span></a>   </div><div class='p'> <span class="verse" id="V5">5&#160;</span>Yesu tauhi i pari-beyehi, ipa “Moses raugagayona i terei aubaina taumi horami hi pota.   <span class="verse" id="V6">6&#160;</span>Wate ona notai da au karena maranaina God rava i kauwehi, ‘Tauna i kauwehi da oroto ma wavine.<a href="#FN2" class="notemark">†<span class="popup"> Gen 1.27, 5.2</span></a>   <span class="verse" id="V7">7&#160;</span>Ma yamna aubaina, oroto amana ma ayona inavo terehi ma awana maiteni hinavi tagogi   <span class="verse" id="V8">8&#160;</span>ma wavine maiteni hina maꞌae,’<a href="#FN3" class="notemark">‡<span class="popup"> Gen 2.24</span></a> da tauhi tupuwa tagogi, egha ruwagha me au naona.   <span class="verse" id="V9">9&#160;</span>God ivi tagogiyeta, egha ayaꞌi inavi yamonei.”   </div><div class='p'> <span class="verse" id="V10">10&#160;</span>Muriyai hi wanavira meyehi au numa ma weꞌi kauwana aubaina, Yesu ana tauvotaghotagho Yesu hi rau-bayadei.   <span class="verse" id="V11">11&#160;</span>Yesu i pari-beyei ipa, “Mepa da oroto awana ivi aihabei ma wavine ghehauna i ravaghi, yamna awana wadubona ivi gobuꞌani.”   <span class="verse" id="V12">12&#160;</span>Ma mepa da nanaꞌarena wavine awana ivi aihabei ma oroto ghehauna i ravaghi, yamna awana wadubona ivi gobuꞌani.   </div><div class='s'>Yesu rowarowa muhomuhohi ivi ahiahini </div> <div class='p'> <span class="verse" id="V13">13&#160;</span>Rava ghehauhi rowarowa hi neiyai da Yesu itavi ahiahinihi ma ana Tauvotaghotagho ravahi hi pari-vivighaehi.   <span class="verse" id="V14">14&#160;</span>Maranaina Yesu wei kauwana i inanai, i rau-amoghaighai ma ana Tauvotaghotagho i riwehi, “Rowarowa ona voterehi da hina nei awariꞌu, egha onavi ghaehi aubaina God ana vibadana yamna rava aubaihi me we rowarowahi nanaꞌarehi.   <span class="verse" id="V15">15&#160;</span>A ririwana kauwemi, aiyaꞌi ravana God ana vibadana egha ina vaini, me tevera haburuna, tauna egha God ana au vibadana ina rui.   <span class="verse" id="V16">16&#160;</span>Ma rowarowa i taravainihi au naona, urana au koyahi i terehi ma i raupari ma ivi ahiahinihi.”   </div><div class='s'>Oroto mahumahurana Yesu i rau-bayadei </div> <div class='r'>(Mat 19:16-30; Luk 18:18-30)  </div><div class='p'> <span class="verse" id="V17">17&#160;</span>Yesu ivo mahiri da i naenae, oroto i ruba awarina ma au naona i raudune ma i riwa ipa, “Tauviharaharamana vinuwavaivainana, aiwaꞌi ana kauwei da yawahana ahiꞌahina anavi buderiyei?”   </div><div class='p'> <span class="verse" id="V18">18&#160;</span>Ma Yesu i pari-beyei ipa, “Aiwaꞌi aubaina, Taꞌu uvi kauwa vinuwavaivaineu? God tauna ava vinuwavaivainana.   <span class="verse" id="V19">19&#160;</span>Tam God ana raugagayo u haramanei: ‘Egha mavi hiraghena, egha awam mavi gobuani, egha ma danene, egha mavi wavu moru, egha moruwei ma danane, Amam ma Ayom mavi virehi.’ ”<a href="#FN4" class="notemark">§<span class="popup"> Exo 20:12-16; Deu 5:16-20</span></a>   </div><div class='p'> <span class="verse" id="V20">20&#160;</span>Ivi heghana meyei ipa, “Tauviharaharamana, haburuꞌuwei da marina, weꞌi raugagayohi a votaghotaghopahi.”   </div><div class='p'> <span class="verse" id="V21">21&#160;</span>Yesu tauna i inanai ma ivi nuwavainei ma i riwei, “Kauwa tagogi ava egha uta kaukauwei. Ma nae me da am mahura anataputapuna ma gimarehi ma manena, rava viyamoyamonahi ma verehi, God, tam, au mara inavi maihem. Ma ma nememeꞌi da ma votaghotaghou.”   </div><div class='p'> <span class="verse" id="V22">22&#160;</span>Ma maranaina oroto weꞌi i nonori, i nao hariri ma ana nuwaboyana i nae, aubaina tauna rava mahumahurana.   </div><div class='p'> <span class="verse" id="V23">23&#160;</span>Yesu i inana viravira ma ana tauvotaghotagho i riwehi, “I piripiri guratana da rava mahumahurana we au dobuna, God ana au vibadana ina rui.”   </div><div class='p'> <span class="verse" id="V24">24&#160;</span>Tauvotaghotagho, riwana hi buꞌuwei, maranai Yesu wenanaꞌarena i babani ma Yesu i riwana meyehi, “Natunatuꞌu, i piripiri guratana da mahura ravana God ana au vibadana ina rui.<a href="#FN5" class="notemark">*<span class="popup"> Mahura ravana: Weꞌi riwana buka ghehauhi auwarihi e maꞌamaꞌae ma ghehauhi eꞌegha. </span></a>   <span class="verse" id="V25">25&#160;</span>Ma egha ita piripiri da ghamoghamo ghaeghaena wavana kamel, i ghoma au matana ina rui wate i piripiri da i piripiri kauwa da mahura ravana, ana yawahana God ina verei ma God tauna inavi badei.”   </div><div class='p'> <span class="verse" id="V26">26&#160;</span>Tauvotaghotagho ahi nota i hamoꞌa ma tauhi ava inavi tarapiri ipa, “mepa da nanaꞌarena apo aiyaꞌi yawahana maemaenonowana ina vaini?”<a href="#FN6" class="notemark">†<span class="popup"> Tauhi hi notai da rava mahumahurana yamna God ana verena ma nuwavaina matakirahana, tauhi he notanotai da God rava mahumahurahi egha inavi aninehi, tauna rava ghehauhi apo me inavi aninehi.</span></a>   </div><div class='p'> <span class="verse" id="V27">27&#160;</span>Yesu inanahi ma i riwa, “Rava auwarihi wei kauwana i piripiri, Ma God awarina eꞌegha; God awarina aiwaꞌi anatapuna yamna anina ava.”   </div><div class='p'> <span class="verse" id="V28">28&#160;</span>Peter, tauna i riwei, “Ma inanai, tauꞌai menanaꞌarena? Aꞌi purapura a voterehi ma tam avotaghotaghom.”<a href="#FN7" class="notemark">‡<span class="popup"> Peter i ghohei da ita haramanei da tauvotaghotagho ahi rauhiraghe maihana aiwaꞌi, ina vaini.</span></a>   </div><div class='p'> <span class="verse" id="V29">29&#160;</span>Yesu i pari-beyei, “A ririwana kauwemi, aiyaꞌi da ana numa, varevarehina, novunovuna, ayona, amana, natunatuna, ana debagau inavo terehi, taꞌu ma riwa ahiꞌahina aubaina,   <span class="verse" id="V30">30&#160;</span>tauna ana maiha ina raꞌata vavahagha maraina tauna weka emaꞌamaꞌae. Tauna ana numa, varevarehina, novunovuna, ayoyona, natunatuna, ana debagau, anatapuhi hina magha. Rava maiteni hina rau-iviꞌapoapoeyehi; ma mara au murina yawahana maemae vavahaghana ina vaini.   <span class="verse" id="V31">31&#160;</span>Wate maghamaghauhi hevi vinao, hinavi muri ma hevivi muri hinavi nao.”<a href="#FN8" class="notemark">§<span class="popup"> Aiyiavoꞌi da hevivi nao Yesu ana au nememeꞌi, tauhi ahi purapura hivo terehi ma Yesu hivo taghohi. Tauhi yawahana maemaenonowana hina tuhaghai, wate aiyaꞌi da ana mahura egha ita vovotereiya yamna inavi muri naꞌi au marana. Tauhi au mara God awarina yawahana egha ina tuhaghai.</span></a>   </div><div class='s'>Yesu ana hiraghe dedena ivi tonui </div> <div class='r'>(Mat 20:17-19; Luk 18:31-33)  </div><div class='p'> <span class="verse" id="V32">32&#160;</span>Yesu ma ana tauvotaghotagho etenaꞌiyei hi ghaeghae au Jerusalem ma Yesu etanai i raveraveni ana tauvotaghotagho hivi nuwanaina aiwai aubaina da tauna eta i rave raveni, patara ghehauhi hivivi muri tagho maitehi hi rovo kauwa. Tauna, Aposel 12 i taravainariyehi ma aiwaꞌi kauwana ina tuputupuwa awarina, dededena ivi kareni.   <span class="verse" id="V33">33&#160;</span>Ma tauna tauhi i riwehi, “Ona haramanei da tauta ta ghaeghae au Jerusalem, yamna Rava Natuna ina am verenei, pirisi ghaeghaehi ma raugagayo tauvi haraharamanahi auwarihi ma tauhi tauna ana hiraghe hinavi aninei ma eteni ravahi a warihi hina am verenei.   <span class="verse" id="V34">34&#160;</span>Tauhi hinavi diboghi, hina hovai, hina kwapui ma hinavi hiragheni ma mara au vitonuina inavo mahirime.”   </div><div class='s'>James ma John ahi vibagha </div> <div class='r'>(Mat 20:20-28)  </div><div class='p'> <span class="verse" id="V35">35&#160;</span>James ma John, Zebedi natunatuna, hi nei Yesu awarina ma hivi baghai, “Tauviharaharamana, a ghoheghohei da aiwaꞌi anavi vibaghaiya ma kauwei.”   </div><div class='p'> <span class="verse" id="V36">36&#160;</span>Ma i riwehi, “Aiwaꞌi o ghoheghohei da aubaimi ana kauwei?”   </div><div class='p'> <span class="verse" id="V37">37&#160;</span>Tauhi hi pari-beyana hipa, “Ma vianineꞌai da tauai tagogi au ahuohohim au mara, tam maitem ana tughura ma ghehauna au ahukehakehaum ina tughura am au boruma.”   </div><div class='p'> <span class="verse" id="V38">38&#160;</span>Yesu i riwehi, ipa, “Taumi egha ota haramaneꞌi aiwaꞌi ovivi baghei, Taumi hini viyara keyakana a umeꞌumeiya apo moina ona uꞌmeꞌi? Ma babataito a bababataitoweiya apo moina ona babataitowei?”   </div><div class='p'> <span class="verse" id="V39">39&#160;</span>Tauhi hi pari-beyana hipa, “Tauai apo ana ghohai”  </div><div class='p'>Yesu i riwehi ipa, “Keyaka aꞌumeꞌuꞌmeiya ona uꞌmeꞌi ma babataito a bababataitoweiya ona babataitowei,   <span class="verse" id="V40">40&#160;</span>ma au ahuohohiꞌu ma au ahukehakehaꞌu tughurana, ghutana taꞌu egha atavivi badei ma wei gabuhi yamna tauna ivo kaukauwei tauhi ayaivoi da hivo kaukauwa aubaihi.”   </div><div class='p'> <span class="verse" id="V41">41&#160;</span>Maranaina Aposel 10, weꞌi dedena hi nonori, tauhi hi rau-amoghaighai James ma John auwarihi.   <span class="verse" id="V42">42&#160;</span>Yesu tauhi ivi tagogiyana meyehi ma i riwehi, “Taumi aꞌu rava ona haramanei da eteni ravahi ahi babada hivi riwapana kauwa, yamna aubaina da rava au gabaurihi he rau-iviꞌapoꞌapoeyehi.   <span class="verse" id="V43">43&#160;</span>Ma taumi awarimi apo egha nanaꞌarena. Aiyaꞌi ana ghohana da au poumi inavi bada, yamna inavi taunoya,   <span class="verse" id="V44">44&#160;</span>ma tauna aiyaꞌi i ghoheghohei da ina teregheꞌetana meyei yamna inavi taunoya, anatapumi aubaimi.   <span class="verse" id="V45">45&#160;</span>Tau Rava Natuna, egha ata nei da onavi taunoyei eꞌegha da tau ana vitaunoya ma au yawahana ana amverenei rava maghamaghauhi ahi yawahana gimara meyanana aubaina.”<a href="#FN9" class="notemark">*<span class="popup"> Yamna marainana, Yesu ghohapoapoe ravahi i raviepahiahi ma hinina ivi yara ma i hiraghe. Isaiah 53 au horana i girumi da tauna ana noyaꞌohohina yamna God ana taunoya ma yamna ivi heghai.</span></a>   </div><div class='s'>Mataꞌapoapoe, Bartimaeus, i inana. </div> <div class='r'>(Luk 18:35-43)  </div><div class='p'> <span class="verse" id="V46">46&#160;</span>Tauhi hi nei au Jericho. Ma marainana, Yesu ma ana tauvotaghotagho ma patara ghehauhi maitehi Jericho hi hopuhopu tawanei, Mataꞌapoapoe Bartimaeus Timaeus natuna, etanai au ririvana i tughutughura ma ivivi gigimana.   <span class="verse" id="V47">47&#160;</span>Ma maranaina i nonori da Yesu Nasaretei i naenae, tauna i garara, “Yesu, David natuna, ma rau-nuwaꞌapoꞌapoyeꞌu.”<a href="#FN10" class="notemark">†<span class="popup"> Mataꞌapoapoe, Yesu i ghorei, David natuna, yamna riwa ghaeghaena mai Jew anatapuhi hi haramanei da Keriso yamna God ana vinevine. Mai Jew hivi paꞌipaꞌi da God ana vinevine rava itavi yawahanihi ma itavi bada me warihagha guyau David ivivi bada nanaꞌarena. (Psa 89:3-37, Isa 29:18-19; 35:5-6; Jer 23:5-6, Ezekiel 34:23-24)</span></a>   </div><div class='p'> <span class="verse" id="V48">48&#160;</span>Patara hi pari-ghahiyei da ita genuwana ma eꞌegha da tauna i garara guraguratana, “David natuna, ma rau-nuwaꞌapoꞌapoyeꞌu.”   </div><div class='p'> <span class="verse" id="V49">49&#160;</span>Yesu i tumahiri ma i riwehi, “Ona ghoreiyaꞌi”  </div><div class='p'>Anina ma mataꞌapoapoe hi ghorei, “Mavi nuwa ahiahi ma ma vomahiri Tauna e ghoreghorem.”   </div><div class='p'> <span class="verse" id="V50">50&#160;</span>Puru i tawananaiyei ma ivi hauhepa ma i nei Yesu awarina.   </div><div class='p'> <span class="verse" id="V51">51&#160;</span>Yesu i rau-bayadei, “Aiwaꞌi ana ghohai aubaim?”  </div><div class='p'>Mata apoapoe ipa, “Tauviharaharamana, a ghohei da ana inana.”   </div><div class='p'> <span class="verse" id="V52">52&#160;</span>Ma Yesu i pari-beyei, “Ma nae, am vitumaghana, ivi yawahanim.” Ma maratagogi i inana ma ivo taghoi.   </div><ul class='tnav'>
<li><a href='index.htm'>Mark</a></li>
<li><a href='MRK09.htm'>&lt;</a></li>
<li><a href='MRK.htm'>10</a></li>
<li><a href='MRK11.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V4">10:4:</a>
 <span class="ft">Deu 24:1-4; Mat 5.31</span></p>
<p class="f" id="FN2"><span class="notemark">†</span><a class="notebackref" href="#V6">10:6:</a>
 <span class="ft">Gen 1.27, 5.2</span></p>
<p class="f" id="FN3"><span class="notemark">‡</span><a class="notebackref" href="#V8">10:8:</a>
 <span class="ft">Gen 2.24</span></p>
<p class="f" id="FN4"><span class="notemark">§</span><a class="notebackref" href="#V19">10:19:</a>
 <span class="ft">Exo 20:12-16; Deu 5:16-20</span></p>
<p class="f" id="FN5"><span class="notemark">*</span><a class="notebackref" href="#V24">10:24:</a>
 <span class="ft">Mahura ravana: Weꞌi riwana buka ghehauhi auwarihi e maꞌamaꞌae ma ghehauhi eꞌegha. </span></p>
<p class="f" id="FN6"><span class="notemark">†</span><a class="notebackref" href="#V26">10:26:</a>
 <span class="ft">Tauhi hi notai da rava mahumahurana yamna God ana verena ma nuwavaina matakirahana, tauhi he notanotai da God rava mahumahurahi egha inavi aninehi, tauna rava ghehauhi apo me inavi aninehi.</span></p>
<p class="f" id="FN7"><span class="notemark">‡</span><a class="notebackref" href="#V28">10:28:</a>
 <span class="ft">Peter i ghohei da ita haramanei da tauvotaghotagho ahi rauhiraghe maihana aiwaꞌi, ina vaini.</span></p>
<p class="f" id="FN8"><span class="notemark">§</span><a class="notebackref" href="#V31">10:31:</a>
 <span class="ft">Aiyiavoꞌi da hevivi nao Yesu ana au nememeꞌi, tauhi ahi purapura hivo terehi ma Yesu hivo taghohi. Tauhi yawahana maemaenonowana hina tuhaghai, wate aiyaꞌi da ana mahura egha ita vovotereiya yamna inavi muri naꞌi au marana. Tauhi au mara God awarina yawahana egha ina tuhaghai.</span></p>
<p class="f" id="FN9"><span class="notemark">*</span><a class="notebackref" href="#V45">10:45:</a>
 <span class="ft">Yamna marainana, Yesu ghohapoapoe ravahi i raviepahiahi ma hinina ivi yara ma i hiraghe. Isaiah 53 au horana i girumi da tauna ana noyaꞌohohina yamna God ana taunoya ma yamna ivi heghai.</span></p>
<p class="f" id="FN10"><span class="notemark">†</span><a class="notebackref" href="#V47">10:47:</a>
 <span class="ft">Mataꞌapoapoe, Yesu i ghorei, David natuna, yamna riwa ghaeghaena mai Jew anatapuhi hi haramanei da Keriso yamna God ana vinevine. Mai Jew hivi paꞌipaꞌi da God ana vinevine rava itavi yawahanihi ma itavi bada me warihagha guyau David ivivi bada nanaꞌarena. (Psa 89:3-37, Isa 29:18-19; 35:5-6; Jer 23:5-6, Ezekiel 34:23-24)</span></p>

<hr />
</div>
<div class="copyright">

<p align="center"><a href='copyright.htm'>© 2010 Wycliffe Bible Translators, Inc.</a></p>
</div>
</div></body></html>
