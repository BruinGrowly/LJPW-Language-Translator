<!DOCTYPE html>
<html lang="wed">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Topura (Wedau) Mark Mark 8</title>
<meta name="keywords" content="Topura (Wedau) Mark, wed, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mark</a></li>
<li><a href='MRK07.htm'>&lt;</a></li>
<li><a href='MRK.htm'>8</a></li>
<li><a href='MRK09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Yesu rava 4000 i ghamohi </div> <div class='r'>(Mat 15:32-39)  </div><div class='p'> <span class="verse" id="V1">1&#160;</span>Naꞌi marana patara ghaeghaena hivi tagogi yana meyehi. Patara ahi yam eꞌegha, yamna aubaina Yesu ana tauvotaghotagho i ghorehi da hi naꞌe awarina ma ipa,   <span class="verse" id="V2">2&#160;</span>“Madegha tonugha au horana, patara maiteꞌu a maꞌae ma ahi yam eꞌegha ma tauhi a rau-nuwapoapoeyehi.   <span class="verse" id="V3">3&#160;</span>Ana amhiraghehi ana paritawanehi, apo au etanai hina rau-moyaghahu ma ghehauhi uwamei hi neꞌi.”   </div><div class='p'> <span class="verse" id="V4">4&#160;</span>Ana tauvotaghotagho hi pari-beyei, “Weꞌi mutuyuwa ma mepa yam tana vaini da weꞌi patarana tana ghamohi?”   </div><div class='p'> <span class="verse" id="V5">5&#160;</span>Ma Yesu tauhi i rau-bayadehi ipa, “Payawa bihagha awarimi?”  </div><div class='p'>Tauhi hi riwa, “Seven.”   </div><div class='p'> <span class="verse" id="V6">6&#160;</span>Ma Yesu patara i riwehi da hi tughura ma payawa seven i vaini ma God ivi egwayauwei ma ivo tomutomuhi ma ana tauvotaghotagho i verehi ma patara hi ghutehi.   <span class="verse" id="V7">7&#160;</span>Ma tauhi auwarihi iyana muhomuhohi ruwagha, Yesu i vaini, God ivi egwayauwei ma ana tauvotaghotagho i verehi ma tauhi patara hi ghutehi.   <span class="verse" id="V8">8&#160;</span>Tauhi anatapuhi hi am da hi am hi yauwa. Tauvotaghotagho yam amtereterenana hi tamaꞌaruaruhi da poha seven hivi howai.   <span class="verse" id="V9">9&#160;</span>Rava ahi magha 4000 nanaꞌarena ivi anihi. Au murina i pari-tawanehi da hi naeme ahi au numa.   </div><div class='s'>Pharisee God ana matakiraha ivi baghei </div> <div class='r'>(Mat 15:39–16:4)  </div><div class='p'> <span class="verse" id="V10">10&#160;</span>Maratagogi, Yesu ana tauvotaghotagho maitehi au waga hi geru da hi damana Dalmanuta ana au parata.   <span class="verse" id="V11">11&#160;</span>Pharisee ghehauhi hi neꞌi Yesu awarina ma maiteni hivi awahegahigahiyana. Tauhi hi ghohei da Yesu hita rau-dadani da matakiraha, Godei itavi heghai.<a href="#FN1" class="notemark">*<span class="popup">Deu 13:1-5; 18:18-22; Jdg 6:17-22; 1 Sa 2.34; 2 Ki 20:8-11</span></a>   <span class="verse" id="V12">12&#160;</span>Yesu aruwanei i yavutu tawanana ma i riwa, “Taumi, tupumuri<a href="#FN2" class="notemark">†<span class="popup">Tupumuri, anona yamna marina tau tupuwa ravahi (Yesu ana au mara) ma egha rava muriyai hita tuputupuwa. Riwa taumi evo vairewapani</span></a> ravami, aiwaꞌi aubaina matakiraha o ghoheghohei da ota inanai? A ririwana kauwemi apo matakiraha egha ona i inanai.”<a href="#FN3" class="notemark">‡<span class="popup">Mat 12:39; Luk 11:29</span></a>   </div><div class='s'>Yesu, Pharisee ma Herod ahi viharaharamana boꞌa, e raꞌaraꞌata me yeast, ona inana vaimahiei </div> <div class='p'> <span class="verse" id="V13">13&#160;</span>Yesu Pharisee ivo terehi ma ana tauvotaghotagho maitehi au waga hi gerume ma hi damana Galili topana au tupo ghehauna.   <span class="verse" id="V14">14&#160;</span>Ana tauvotaghotagho nuwanuwahi i vuru da payawa egha hita vaini, payawa tagogi ava au waga i maꞌamaꞌae.   <span class="verse" id="V15">15&#160;</span>Yesu iparivai nuwa i daghihi “Pharisee ma Herod ahi viharaharamana boꞌa, e raꞌaraꞌata me yist, ona inana vaimahiei.”<a href="#FN4" class="notemark">§<span class="popup">Mai Jew ahi au vinuwanotanota, yeast yamna awanaina me apoapoe e raꞌaraꞌatanei. Ma maranai Yesu i riwa ‘Yeast’ yamna Pharisee ma Herod ahi viharaharamana apoapoehi ma yawahana apoapoehi hevivi haraharamanei.</span></a>   </div><div class='p'> <span class="verse" id="V16">16&#160;</span>Ma tauhi hi dede hipa, “Payawa eꞌegha aubaina e dedede.”   <span class="verse" id="V17">17&#160;</span>Ma Yesu ahi dede i haramanei aubaina da i riwehi, “Payawa eꞌegha ma aiwaꞌi ovivi tarapiriyei? Taumi yohora egha ota inana tuhaghai bo? Koyami i bagibagi bo?   <span class="verse" id="V18">18&#160;</span>Matami e maꞌamaꞌae ma egha ota inainana ma tanighami e maꞌamaꞌae ma egha ota nononora bo? Ma o notanotai bo eꞌegha?   <span class="verse" id="V19">19&#160;</span>Maranaina payawa 5 a votomutomui rava 5000 aubaihi, payawa amtereterenana o tami da poha bihagha ivi howai?”  </div><div class='p'>Tauhi hi pari-beyei, “12”   </div><div class='p'> <span class="verse" id="V20">20&#160;</span>Ma maranaina payawa 7 a votomutomui rava 4000 aubaihi ma payawa amtereterenana o tami da poha ghaeghaehi bihagha ovi howai?  </div><div class='p'>Tauhi i pari-beyei, “7”   <span class="verse" id="V21">21&#160;</span>Ma tauhi i riwehi ipa, “Taumi yohora da ovivi nuwanaina bo?”   </div><div class='s'>Yesu oroto matana apoapoena ivi yawahani au Bethsaida </div> <div class='p'> <span class="verse" id="V22">22&#160;</span>Tauhi hi neꞌi au Bethsaida ma rava ghehauhi oroto matana apoapoena hi neiyai Yesu awarina ma hivi baghai da matana ita vodadani.   <span class="verse" id="V23">23&#160;</span>Orotona matana apoapoe i rau-ꞌurana ma meyagaiyei i taravaina hopunei. Ma kampa matana i hovaꞌi ma uranei matana ivo dadani ma i rau-bayadehi, “aiwaꞌi e inainanai bo eꞌegha?”   </div><div class='p'> <span class="verse" id="V24">24&#160;</span>Ma i tahepai ma i riwa, “Rava a inainanahi ma tauhi me eyagi, he bababara.”   </div><div class='p'> <span class="verse" id="V25">25&#160;</span>Yesu uranei oroto matana, ivo dadana meyei, matana i yawahana, i ahi ma aiwaꞌi anatapuna inana kauwei.   <span class="verse" id="V26">26&#160;</span>Yesu tauna i pari-tawanei ana au numa ma i riwei, “Egha au meyagai manaeme.”   </div><div class='s'>Peter ivi hegha da Yesu tauna Keriso </div> <div class='r'>(Mat 16:13-16; Luk 9:18-20)  </div><div class='p'> <span class="verse" id="V27">27&#160;</span>Yesu ana tauvotaghotagho maitehi i nae au meyagaigheha Sisiria Pilipai au gheregherena. Au etanaiyei ma i rau-bayadehi, “Rava he ririwa da Taꞌu aiyaꞌi?”   </div><div class='p'> <span class="verse" id="V28">28&#160;</span>Ma tauhi hi pari-beyei, “ghehauhi e ririwa da tam John Taubabataito ma ghehauhi he ririwa da Elijah ma ghehauhi he ririwa da peroveta tagogi warihagha maemaena.”   </div><div class='p'> <span class="verse" id="V29">29&#160;</span>Ma Yesu tauhi i rau-bayadehi, “Wate taumi me o notanotanei ma i riwa da Taꞌu aiyaꞌi?”  </div><div class='p'>Peter i pari-beyei, “Tam Keriso, Tauvi yawahana Godei!”   </div><div class='p'> <span class="verse" id="V30">30&#160;</span>Yesu tauhi ivi ghaehi da egha aiyaꞌi hina riwei da tauna aiyaꞌi.   </div><div class='s'>Yesu ana hiraghe ma ana vomahiri i dedei </div> <div class='r'>(Mat 16:21-23; Luk 9:21)  </div><div class='p'> <span class="verse" id="V31">31&#160;</span>Ma Yesu ana tauvotaghotagho vinuwaterenehi ivi kareni ipa, “Rava Natuna inavi nuwaꞌapoapoe kauwa ma Jew babadahi, piripirisi ghehauhi ma raugagayo tauvi haraharamanahi, hina pari-virevirei tauna ina hiraghe ma madegha tonugha au murina inavo mahiri me.”   <span class="verse" id="V32">32&#160;</span>Yesu didimaninei weꞌi kauwahi ivi heghehi ma yamna aubaina Peter tauna i taravainariyeai ma i pari-virevirei.   <span class="verse" id="V33">33&#160;</span>Wate Yesu i maetavirei ma ana tauvotaghotagho i inanai ma Peter i pari-ghahiyei, ipa, “Satan manae au muriꞌu! Tam am nota egha Godei ita neneꞌi, eꞌegha da raveꞌi”   </div><div class='s'>Yesu votaghotaghona </div> <div class='r'>(Mat 16:24-28; Luk 9:23-27)  </div><div class='p'> <span class="verse" id="V34">34&#160;</span>Yesu tauna patara ma ana tauvotaghotagho i ghorehi ma i riwehi, “Mepa da aiyaꞌi itavi muritaghoiu, tauna ina boviyana meyei, ana korosi ina avarai ma inavo taghotaghoꞌu.<a href="#FN5" class="notemark">*<span class="popup">Weꞌi yamna awanaina. Anona yamna Yesu ana Tauvotaghotagho yamna rauiviꞌapoapoe inavi aroni aubaina tauhi, tauna hevo taghotaghoi. Tauna egha ita ririwa da ana tauvotaghotagho au korosi hina hiraghe me tauna.</span></a>   <span class="verse" id="V35">35&#160;</span>Aiyaꞌi ravana ana yawahana evo vodidini ma e paꞌipaꞌini apo ina vineboai ma aiyaꞌi da ana yawahana e amverenei taꞌu ma tuyeghaꞌu ahiꞌahina aubaina, tauna ana yawahana ina vaina meyei.   <span class="verse" id="V36">36&#160;</span>Mepa da wei dobuna ana yawahana ma ana viguyau ina vainapahi ma yawahana Godei ina geduaiyei, wei dobuna viguyauna tauna me ina hagunei?   <span class="verse" id="V37">37&#160;</span>Wate aiwaꞌiyei am yawahana ma gimara meyei.   <span class="verse" id="V38">38&#160;</span>Mepa da aiyaꞌi taꞌu ma au viharaharamana inavi hinimayei weꞌi ghohaꞌapoapoehi kauwana au marana, Rava Natuna tauna inavi hinimayei maranaina ana aneya vivivireina maitehi, amana ana borumei hina nenememei.”   </div><ul class='tnav'>
<li><a href='index.htm'>Mark</a></li>
<li><a href='MRK07.htm'>&lt;</a></li>
<li><a href='MRK.htm'>8</a></li>
<li><a href='MRK09.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V11">8:11:</a>
<span class="ft">Deu 13:1-5; 18:18-22; Jdg 6:17-22; 1 Sa 2.34; 2 Ki 20:8-11</span></p>
<p class="f" id="FN2"><span class="notemark">†</span><a class="notebackref" href="#V12">8:12:</a>
<span class="ft">Tupumuri, anona yamna marina tau tupuwa ravahi (Yesu ana au mara) ma egha rava muriyai hita tuputupuwa. Riwa taumi evo vairewapani</span></p>
<p class="f" id="FN3"><span class="notemark">‡</span><a class="notebackref" href="#V12">8:12:</a>
<span class="ft">Mat 12:39; Luk 11:29</span></p>
<p class="f" id="FN4"><span class="notemark">§</span><a class="notebackref" href="#V15">8:15:</a>
<span class="ft">Mai Jew ahi au vinuwanotanota, yeast yamna awanaina me apoapoe e raꞌaraꞌatanei. Ma maranai Yesu i riwa ‘Yeast’ yamna Pharisee ma Herod ahi viharaharamana apoapoehi ma yawahana apoapoehi hevivi haraharamanei.</span></p>
<p class="f" id="FN5"><span class="notemark">*</span><a class="notebackref" href="#V34">8:34:</a>
<span class="ft">Weꞌi yamna awanaina. Anona yamna Yesu ana Tauvotaghotagho yamna rauiviꞌapoapoe inavi aroni aubaina tauhi, tauna hevo taghotaghoi. Tauna egha ita ririwa da ana tauvotaghotagho au korosi hina hiraghe me tauna.</span></p>

<hr />
</div>
<div class="copyright">

<p align="center"><a href='copyright.htm'>© 2010 Wycliffe Bible Translators, Inc.</a></p>
</div>
</div></body></html>
